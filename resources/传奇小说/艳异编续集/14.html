&nbsp;&nbsp;&nbsp;&nbsp;钮婆<br><br>&nbsp;&nbsp;&nbsp;&nbsp;郸州司法关某，有佣妇人，姓钮，年长，谓之「钮婆」。并有一孙名万儿，关氏子名封六，年俱五六岁。关氏亦优视万儿焉，每封六制一新衣，即将故者与万儿，钮婆忽怒曰：「皆是小儿，何贵何贱！而彼衣皆新，我儿独旧，甚不平也。」关妻曰：「此吾子。尔孙仆隶耳。吾念年齿相类，故以衣之，奈何不知公理。」钮婆笑曰：「二子何异乎？」关妻曰：「仆隶那与好人同。」钮婆曰：「审不同？吾请试之。」遂引封六及其孙，悉内于裙下，着地按之，封六即与万儿无别。乃曰：「此即同矣。」关妻大惧，与司法同请，仍以二子致裙下按之，复还封六本形。关氏始另居钮婆，阳厚待之，阴欲害之。令妻以酒醉之，司法伏户下，以攫击之，中脑有声，而窥视其形，乃数尺栗木也。关氏夫妻大喜，命斧砍而焚之，钮婆又自室中出矣。曰：「郎君何戏之酷耶？」言笑如前，殊不介意。郸州之人知之。关不得已，将白于观察便。已见有一白于观察使者，即己之身形面貌也。惧而归家中，已有一己之身形面貌者先归矣。妻子莫能辨，又哀求钮婆，始两关身复合为一。自此钮婆在关氏十数年，无敢患之者。<br><br>&nbsp;&nbsp;&nbsp;&nbsp;刘氏子妻<br><br>&nbsp;&nbsp;&nbsp;&nbsp;刘氏子者，少任侠，有胆气。常客游楚中，交游多恶少，邻人王氏有女，刘求聘之，王氏不许。<br><br>&nbsp;&nbsp;&nbsp;&nbsp;后数年，仍游楚中，与旧交昼猎夜饮。一日，于郊外十余里，见墓棺暴露。夜归饮酒，雷雨忽作。是日王氏女暴卒于家，雷雨失尸，莫知之也。众见雷雨才息，群戏曰：「此时能至坏冢者，当设一筵以赏其事。」刘曰：「我能之。」乃取一砖，写列众名，持去墓所，夜半方至。见有物蹲踞棺上，刘视之，乃即王氏女之死尸也，刘舍砖于棺上，负尸而归。众方欢饮，闻刘有负重之声，门开，直人灯前，则置尸于地，尸亦卓立。一座惊倒。刘曰：「此我妻也。」遂拥尸同寝。至四更，忽觉口鼻微微有气，已渐苏矣。问所以，乃知即是日暴疾亡者女，亦不知尸踞棺上何由也。刘遂与之洗面耀手，整钗髻。闻邻相骇：王氏女暴卒未殓，因雷失尸。乃始告王氏，成婚焉。<br><br>&nbsp;&nbsp;&nbsp;&nbsp;大历士人<br><br>&nbsp;&nbsp;&nbsp;&nbsp;唐大历中，有士人独行，到凤凰台，望见一男子与一妇人相和而歌，声彻云际。妇人歌曰：<br><br>&nbsp;&nbsp;&nbsp;&nbsp;深闺闲锁难成梦，那得同衾共绣床。<br><br>&nbsp;&nbsp;&nbsp;&nbsp;一自与郎江上别，霜天更自觉宵长。<br><br>&nbsp;&nbsp;&nbsp;&nbsp;男子和曰：<br><br>&nbsp;&nbsp;&nbsp;&nbsp;纤阿敛照窗风起，渐觉霜寒逼玉床。<br><br>&nbsp;&nbsp;&nbsp;&nbsp;幽恨从来无早暮，不知宵漏向人长。<br><br>&nbsp;&nbsp;&nbsp;&nbsp;又歌曰：<br><br>&nbsp;&nbsp;&nbsp;&nbsp;愁听黄莺唤友声，空闺曙色梦初惊。<br><br>&nbsp;&nbsp;&nbsp;&nbsp;窗间总有花笺纸，难寄妾心字字明。<br><br>&nbsp;&nbsp;&nbsp;&nbsp;和曰：<br><br>&nbsp;&nbsp;&nbsp;&nbsp;遥知把笔怯禽声，密语书来屡自惊。<br><br>&nbsp;&nbsp;&nbsp;&nbsp;若道花笺传不尽，幽情含处已分明。<br><br>&nbsp;&nbsp;&nbsp;&nbsp;又歌曰：<br><br>&nbsp;&nbsp;&nbsp;&nbsp;寂静璇闺度岁年，并头莲叶又如钱。<br><br>&nbsp;&nbsp;&nbsp;&nbsp;愁人独处那堪此，安得君来独枕眠。<br><br>&nbsp;&nbsp;&nbsp;&nbsp;和曰：<br><br>&nbsp;&nbsp;&nbsp;&nbsp;愁多四月日如年，金错囊无买醉钱。<br><br>&nbsp;&nbsp;&nbsp;&nbsp;满地落花愁不寐，非关明月夜迟眠。<br><br>&nbsp;&nbsp;&nbsp;&nbsp;又歌曰：<br><br>&nbsp;&nbsp;&nbsp;&nbsp;卧病匡床香屡添，夜深犹有一丝烟。<br><br>&nbsp;&nbsp;&nbsp;&nbsp;怀君无计能成梦，更恨砧声到枕边。<br><br>&nbsp;&nbsp;&nbsp;&nbsp;和曰：<br><br>&nbsp;&nbsp;&nbsp;&nbsp;寒灯未灭夜愁添，轻帐垂罗薄似烟。<br><br>&nbsp;&nbsp;&nbsp;&nbsp;忘却闺中病无寐，空教魂梦到君边。<br><br>&nbsp;&nbsp;&nbsp;&nbsp;歌罢，其人迫而视之，乃二兽焉。一类猪而体特高，蔚有文采；一类龙而小，遍体纯黄色。其人惊而走。行者问之，因语其故。共往观之，寂然无所见。<br><br>&nbsp;&nbsp;&nbsp;&nbsp;王守一<br><br>&nbsp;&nbsp;&nbsp;&nbsp;唐贞观初，洛城有一布衣，自称终南山人，姓王名守一。常负一大壶卖药，其药神效，人皆德之。然人求其药，而或不之与；人不求药，而或强与之。<br><br>&nbsp;&nbsp;&nbsp;&nbsp;有柳信者，其子弱冠。忽于眉头生一肉块，疗之不能。守一焚香，备酒脯，若祭祝者。乃于壶中探一丸药，嚼敷肉块。复请具樽，须臾，肉块破，有一小蛇堕地，长半尺，五彩烂然，渐长及丈。守一将酒尽饮，叱一声，其蛇腾起，云雾昏暗。守一即乘蛇而去，不知所在。<br><br>&nbsp;&nbsp;&nbsp;&nbsp;臂龙<br><br>&nbsp;&nbsp;&nbsp;&nbsp;大江金山寺，有行者，素佻达。尝昼寝，同袍戏之，画一龙于其臂，状颇逼真。行觉曰：「吾寝而臂出龙，岂非天授乎。当黥之以成其异。」乃以针刺而加墨焉。<br><br>&nbsp;&nbsp;&nbsp;&nbsp;积数月，墨色渐紫，又数月，其纹隆起，约高一黍米。每风雨之夕，此龙蜿蜒如动，一臂为之摇摇不安。行病之。他日澡于江，江水为之开豁数丈。此臂腾掉，如非己有者。行益以为神。时没水中，见鼋鼍鱼鳖，历历在目。一旦，自念曰：「金山盘踞江心，其下疑有根着。盍探之。」乃下投，穷至江底，见山根，大仅数抱，若一柱擎其山焉。因运臂撼之，山为摇不止，屋字皆动。僧怖，以为地震，焚香祝三宝。食顷而定。行既登山，而窃笑之。旬日，乃为同袍说其实。同袍惊以白长老。长老曰：「此妖人也。」潜诣镇江告官，请杀之。官谓诬妄，不为理，僧惧其为己累也，醉行而缢之。行既亡，龙亦顿逝，无灵焉。<br><br>&nbsp;&nbsp;&nbsp;&nbsp;张茂先<br><br>&nbsp;&nbsp;&nbsp;&nbsp;张茂先博学强记。尝为建安从事，游于洞宫，途遇一人问曰：「君读书几何？」对曰：「往古之书，茂先尽读之矣。」其人笑而不应。张见其人议论超然，心服欢交，随之入大石中，则见别是天地，宫室嵯峨。一别室，陈书满架。其人曰：「此历代史也。」又一室，则曰「万国志也」。室室不同，书名不一，皆世所未有者。如三坟五典、八索九丘、《祷机》、《春秋》，亦皆在焉。惟一室宇高封密，二犬守之。其人指二犬曰：「此龙也。内藏玉京、紫蔽、金真、七玻、丹书、紫字诸秘籍耳。」张心乐之，愿赁住数日。其人笑曰：「君痴矣。此岂可赁地耶？」即命童送出。张讯地名，童曰：「福地也。」<br><br>&nbsp;&nbsp;&nbsp;&nbsp;张出，回首视之，但见杂草藤萝苔薛，周围绕石而已，抚石徘徊，不忍速舍。良久，下拜而去。随着《博物志》，多琅中所得。帝使削去，惜哉。<br><br>&nbsp;&nbsp;&nbsp;&nbsp;王布女<br><br>&nbsp;&nbsp;&nbsp;&nbsp;永贞年，（东市）百姓王布知书，藏镪千万。生女年十四，艳丽聪明，非凡人比。而两鼻孔垂寸许息肉，如皂荚子，根如麻线，触之痛入心髓。布为之求医，不治。偶有乞食梵僧求治，布许之。僧以白色药吹鼻，摘息肉而珍藏之，鼻仍无恙，略出黄水而已。僧不受谢，行疾如飞。<br><br>&nbsp;&nbsp;&nbsp;&nbsp;少顷，一美少年叩门曰：「有胡憎来否？」布白之。少年不悦曰：「我因马小，竟后此僧矣。」布问之，曰：「上帝失乐神二人，藏于君家女鼻中。我奉帝命来取，不意僧先取之。吾当获谴矣。」布方作礼，举首而失。<br><br>&nbsp;&nbsp;&nbsp;&nbsp;海贾<br><br>&nbsp;&nbsp;&nbsp;&nbsp;大观中，广南有海贾，舟落一所。舟中有一老于海者曰：「此海外怪洋也。我曾至此，百怪出没，几丧其命。今已矣夫！」至暮，天水皆黄浊。忽一山峙水，山巅崩，巨声振厉，激水高丈余。黑云亘山横起，云中两朱塔，隐隐有光。老者趋移舟曰：「是龙怪也。」令众持弓矢满引，鸣钲鼓，齐噪而行。一巨人长丈余，出水面，持金刚杵来。众齐声诵观音，投经文，乃没。老者曰：「此不宜夜泊，盍入怪港。」指示篙师，水迅急，转盼即到，磴泊港心。风止月明。老者命抟饭数百枚，或问其故，老者不应。忽大舟然来，掷饭与之，且唾且骂。彼人争夺而食。少顷舟益多，或出或没。掷饭如前，约四更始散。老者曰：「是皆覆舟鬼也，月中无影。常视舟行求食者。」将晓，张帆前进，忽觉水气腥秽，大蟒千百出没波间。将舟浮至高岸，隆然如山，多荆棘。少壮数人登之以问途。行四五里，见长城横亘，不知所极，高百尺。到一门，两巨人坐门下，各持众髻，挂于大木杪。入门，携火盆出，取一人炙焦黑，分食之。旋携盆入。众乘其入也。悉断发，沿水疾走。老者亦不之识也。适幸风便，犹数月到家。<br>