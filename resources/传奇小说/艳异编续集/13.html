&nbsp;&nbsp;&nbsp;&nbsp;褚必明<br><br>&nbsp;&nbsp;&nbsp;&nbsp;镇江褚必明，医人也。少业举之，弗偶，乃弃儒业医。明歧黄之精蕴，察药饵之君臣。远近迎接者，络绎于道，一时称国手云。<br><br>&nbsp;&nbsp;&nbsp;&nbsp;正统乙已，因视疾往远村，归抵中途，天色已瞑。俄大雨如注，雷与电交作。必明什怖，不能前进。俄见路旁一丛林，蓊郁可依，疾趋避之。至则昂然一居所，且灯烛有光。必明见之，大喜过望。遂叩其门。忽见一丫鬟秉烛而出，问曰：「客何来？」必明曰：「夜深迷路，且值暴雨，欲假宿耳。」丫鬟喏喏，引至中堂，入报。少顷，一女盛妆出迎。花容压西子，月貌赛嫦娥，丰彩动人，异香满室，年可十八九。接必明叙礼毕，坐分宾主。言词举止，悉中矩度。茶罢，女起问曰：「官人尊姓，阀阅何居？」必明揖曰：「仆本郡鄙人，以医为业。因远视疾，迷路至此，暂借贵宅一止宿，未审容否？」女即首肯之。既而泣下曰：「妾早丧严君，鸳帏失偶，即今春秋十八矣。每因时而感叹，恒睹物以伤情。《诗》云：『阜螽，腰腰草虫。』微物遇时，常能感兴，矧人为万物之灵，反独守闺房而空老耶？妾之慨叹者殆此耳。」必明闻言大悟。乃徐言曰：「日月逝矣，岁不我与。青春易失，良晤难期。且男女居室，人之大伦。故《诗》咏《关睢》，《易》首《咸》、《恒》。河间女子非不足称，而西厢佳人尤企仰止耳。娘子年芳美貌，何患无配。倘不弃鲰生，敢效鱼目之混珠也。」女笑而谢曰：「诚良缘，事出天定，非人耳。」即携生手共至寝榻。见壁中挂《彩莲曲》一幅，曲乃女所自制者。生朗诵之。曲曰：　　　<br><br>&nbsp;&nbsp;&nbsp;&nbsp;彩莲朝下湖西曲，短袂轻绡斗妆束。小红艇子驾双挠，荡破摇摇镜光绿。荷叶荷花锦云，鸳鸯两两护波纹。荷钱却喜似依钿，藕丝还爱似侬裙。湖头昨夜西风雨，沙嘴新添三尺水。翠倒红翻相向愁，波心半露青莲子。彩莲复彩莲，回船正迎浪。不恶归去迟，只嫌明月上。明月团圆湖水秋，清光满面照人羞。郎家只隔湖南宅，咫尺横波日夜流。湖南复湖南，彼岸石头岩。欲上无由上，掩面空自惭。　　　<br><br>&nbsp;&nbsp;&nbsp;&nbsp;阅诵既毕，深赞其妙。遂解衣就寝，极其欢美，彼此缱绻之私情，固有不待言者。久之，女复请曰：「与君一夕夫妻，犹胜百年姻眷。君他日过此，毋忘旧情可也。」生心疑其言。已而闻鸡鸣声，女辞起，生复就睡。梦中不觉，一张目，但见天色爽明，日光映体。亟起视之，乃袒卧于一荒冢间焉。<br><br>&nbsp;&nbsp;&nbsp;&nbsp;赤丁子<br><br>&nbsp;&nbsp;&nbsp;&nbsp;牟颖，洛阳人。少年时，因醉误出郊野，夜半方醒，息于路旁。见一发露骸骨，颖甚伤之，达曙，躬自掩埋。其夕，梦一少年，衣白练衣，仗一剑，拜颖曰：「我强寇耳。平生恣意杀害，作不平事。因与同辈争，遂为所害，埋于路旁。久经风雨，所以发露。蒙君藏我，故来谢君，我生为凶勇人，死亦为凶勇鬼。若能容我栖托，但君每夜微奠祭我，我常应君指使。我既得托于君，不至饥渴，得令君所求徇意也。」颖梦中许之。及觉，乃试设祭飨之，暗以祈祷。夜又梦鬼曰：「我已托君矣。君每欲使我，即呼『赤丁子一声，轻言其事，我必应声而至也。」颖遂每潜令窃盗，盗人之财物，无不应声随意，致富有金宝。<br><br>&nbsp;&nbsp;&nbsp;&nbsp;一日，颖见邻家妇有美色，爱之。乃呼赤丁子令窃焉。邻妇至夜半，忽自逾垣而至。颖惊起款曲，问其所由来。妇曰：「我本无心。忽被一人擒我至此，恍如梦觉。不知何怪也。何计却得还家？」悲泣不已。颖甚怜之。潜留数日。而其夫家人求访极切，至于告官。颖知之，乃与妇人诈谋，令妇人出别墅，却自归，言不知被何妖精取去，今却得回。<br><br>&nbsp;&nbsp;&nbsp;&nbsp;妇人至家后，每三夜或五夜，依前被一人取至颖家，不至晓即却送归。经一年，家人皆不觉。妇人深怪颖有此术。后因至切，问于颖曰：「若不白我，我必自发此事。」颖遂具述其实。邻妇遂告于家人，共图此患。家人乃密请一道流，作禁法以伺之。赤丁子方夜至其门，见符篆甚多，却反白于颖曰：「彼以正法拒我，但力微。再与君力争，当恶取此妇，此来必须不放回也。」言讫复去。须臾，邻家飘风骤起，一宅俱黑色，但是符篆禁法之物，一时如扫。复失妇人。<br><br>&nbsp;&nbsp;&nbsp;&nbsp;至曙，其夫遂告官，同来颖宅擒捉。颖乃携此妇人逃，不知所之。<br><br>&nbsp;&nbsp;&nbsp;&nbsp;赵庆云<br><br>&nbsp;&nbsp;&nbsp;&nbsp;天水赵君锡，富而好礼者也。侧室有一女，名庆云，年及笄，未许字。聪明美貌，出于天然。父母钟爱之。于后园中构屋数椽，匾曰「百花轩」，女居其内。尝题诗于白壁曰：　　<br><br>&nbsp;&nbsp;&nbsp;&nbsp;千红万紫竞芬芳，正值清明景艳阳。<br><br>&nbsp;&nbsp;&nbsp;&nbsp;春意不容轻漏泄，任它蜂蝶往来忙。<br><br>&nbsp;&nbsp;&nbsp;&nbsp;时深秋之节，草木黄落，景物萧条。庆云不胜凄怆。因散步后园，用以自适。过太湖石畔，俄见隔壁一少年，聪明卓荦，休夸宋玉之才；俊雅风流，不下潘安之貌。问其年，可十六七而已。往来窃视，幽情潇然。女虽不以介怀，然而春心飘荡，深有不能以自拘禁者。自此庆云日往园中，则少年日在窥。彼此目成既久，一日庆云以白罗香帕掷与少年，少年以水晶扇坠复之。吟曰：「花下遇乔才，令人倍怆怀。」女曰：「鹊桥今夜驾，专待粉郎来。」是夜女独俟于门侧，侍妾悉屏去。甫漏尽，少年果至，相与携手而入，解衣就寝，极其欢娱，虽世所称鱼水相投，胶漆孔固，莫是过也。<br><br>&nbsp;&nbsp;&nbsp;&nbsp;一夕，女与少年酌于花下，金风乍起，秋思爽然。少年乃歌《秋风》词一阕。词曰：　　　<br><br>&nbsp;&nbsp;&nbsp;&nbsp;秋风萧萧兮雁南归，草木黄落兮夕露沾衣。明月皎皎兮照我帷，蟋蟀在壁兮吟声悲。嗟予山中之人兮猿穴与居，怅独处此兮情莫能娱。怀佳人兮路修阻而莫随，涉川无梁兮登山无车。岁冉冉其逾迈兮曷云能来，念昔者之欢会兮今焉别离。爱而一见兮使我踌躇。　　　<br><br>&nbsp;&nbsp;&nbsp;&nbsp;女亦口占一律以答云：　　　<br><br>&nbsp;&nbsp;&nbsp;&nbsp;小衾孤枕兴萧然，蟋蟀微吟近枕边。千里有缘谁约信，几秋多病只高眠。残云淡月梧桐影，孤雁西风蜡炬烟。人道少年行处乐，我今惆怅酒尊前。　　　<br><br>&nbsp;&nbsp;&nbsp;&nbsp;吟毕尽欢。<br><br>&nbsp;&nbsp;&nbsp;&nbsp;自是旦去暮来，倏经半载。而庆云日见其眉锁春愁，脸消粉黛，神思恍惚，肌肤疲弱，病觉深矣。父母怪问其故，女终不答。忽云「郎君至矣」，遂昏沉半晌。君锡知其为鬼祟所惑，乃潜于卧处窥之，直更余，见一少年自外而入，抚女曰：「慎勿以此情，泄于汝父母。万一不谨，不惟贻累于我，抑且取罪于汝。汝之症将久而自愈也。」女唯唯而已。临别，少年曰：「会晤难先期，居诸不再得。」女应声曰：「今日百花亭，明朝何地客。」少年泣别而去。君锡乃尾之，至后园桑下而没。<br><br>&nbsp;&nbsp;&nbsp;&nbsp;翌日，令人伐木发其地，得一伏尸，俨然若生者状。君锡怒斩其首，而焚其骸骨，夷其故址。少年遂不复见，而女病亦寻愈矣。<br><br>&nbsp;&nbsp;&nbsp;&nbsp;郑婉娥传<br><br>&nbsp;&nbsp;&nbsp;&nbsp;洪武初，吴江沉韶，年弱冠，美姿容。尝遨游襄汉间，次于九江。偶秋雨新雾，水天一色。韶偕陈、梁二生，同访琵琶亭。吟白司马芦花枫叶之篇，想京城女银瓶铁骑之韵，引睇四望，徘徊久之。于时月明风细，人静夜深。方取酒共酌，闻月下仿佛有歌声，乍远乍近，或高或低。三人相顾错愕。梁生戏曰：「得非商妇解事乎？」韶曰：「尔时乐天尚须千呼万唤，今日岂得容易呈身哉。」陈生曰：「老大蛾眉，琵琶哀怨，纵使尊前轻拢慢捻，适足以增天涯沦落之感，岂能醉而成欢耶？」韶曰：「且静听之。」良久而寂。酒罢回船，竟莫知其何故。<br><br>&nbsp;&nbsp;&nbsp;&nbsp;独韶迭宕，好事多情，翌日往究其实。踌躇之间，了无所见。兴阑体倦，方欲言还，忽奇香馥郁，缥缈而来。韶异之，延仁以俟。茶顷，一丽人宫妆艳饰，貌类天仙。二小姬前导，一持黄金吊炉，一抱紫罗绣褥，冉冉登阶。意必贵家宅眷，临赏于此。隐壁后避之。小姬铺褥庭心，丽人席地而坐。顾姬曰：「何得有生人气，元乃昨夕狂客在是乎？」韶惧其使人搜索，趋出拜见，且谢唐突，丽人曰：「朝代不同，又无名分，何唐突之有？但诸郎夜来谈笑，以长安娼女、浮梁商妇见目，无亦太过乎？」韶仓卒莫知所对。丽人呼使同茵，辞让再四，固命之，乃就席。因问姓氏，丽人曰：「欲陈本末，惧骇君听。然吾非祸于人者，幸勿见讶。妾伪汉陈主捷妤郑婉娥也，年二十而死，殡于近亭，二侍女，一名钿蝉，一名金雁，亦当时之殉葬者。」韶素有胆气，兼重风情，不以为怪也。丽人曰：「妾沉郁独居，无以适意，每于此吟弄，聊遣幽怀。诅意昨宵为诸郎所据，败兴浩歌而返。今幸对此良宵，复遇佳客，足以偿矣。」使钿蝉归取酒肴，饮于亭上，自歌其词曰：「郎忆之乎，即昨日所讴之《念奴娇》也。」词曰：　　　<br><br>&nbsp;&nbsp;&nbsp;&nbsp;离离禾黍。叹江山似旧，英雄尘土。石马铜驼荆棘里，阅遍几番寒暑。剑戟灰飞，旌旗乌散，底处寻楼艘。暗呜叱咤，只今犹说西楚。樵淬玉帐虞兮，灯前掩面，泪交飞红雨。凤辇羊车行不返，九曲愁肠慢苦。梅瓣凝妆，杨花翻曲，回首成终古。翠螺青黛，绎慵画眉娬。　　　<br><br>&nbsp;&nbsp;&nbsp;&nbsp;歌竟，劝韶尽饮数杯。后韶豪态逸发，议论风生。与丽人谈元末群雄起灭事，历历如目睹，且询陈王行事之详。丽人凄然泣数行下。泣已收泪曰：「且谈风月，不必深言，徒令人怀抱作恶耳。」因口占一诗曰：<br><br>&nbsp;&nbsp;&nbsp;&nbsp;风槛龙舟事已空，银屏金屋梦魂中。<br><br>&nbsp;&nbsp;&nbsp;&nbsp;黄芦晚日空残垒，碧草寒烟锁故宫。<br><br>&nbsp;&nbsp;&nbsp;&nbsp;隧道鱼灯油欲尽，妆台鸾镜匣长封。<br><br>&nbsp;&nbsp;&nbsp;&nbsp;凭君莫话兴亡事，泪湿胭脂损旧容。<br><br>&nbsp;&nbsp;&nbsp;&nbsp;诵而索和。韶即依韵赓以酬之曰：<br><br>&nbsp;&nbsp;&nbsp;&nbsp;结绮临春万户空，几番挥泪夕阳中。<br><br>&nbsp;&nbsp;&nbsp;&nbsp;唐环不见新留袜，汉燕犹余旧守宫。<br><br>&nbsp;&nbsp;&nbsp;&nbsp;别苑秋深黄叶坠，寝园春尽碧苔封。<br><br>&nbsp;&nbsp;&nbsp;&nbsp;自惭不是牛僧孺，也向云阶拜玉容。<br><br>&nbsp;&nbsp;&nbsp;&nbsp;丽人曰：「可谓知音。」于是促席畅饮，共宿于庭，相与媾欢，一如人世。少焉，天上啼鸟，城头鼓歇。两人扶携而起曰：「今夕当归舍中，谋为久计。不宜风眠露宿，贻俗子辈嗤笑。」韶颔之。<br><br>&nbsp;&nbsp;&nbsp;&nbsp;亟返逆旅，则陈、梁二生紧候开舟。乃绐曰：「昨得家书，促回甚急，必有他故，不得同行矣。」二生信之，执手而别。韶是晚再去，金雁已先在矣。遂导过亭北竹阴中，半里余，见朱门素壁，灯烛交辉。才及重堂，丽人迎笑。出紫玉杯饮韶曰：「此吾主所御，今以劝郎，意亦不薄矣。」宿留月余，不啻胶漆。一夕，丽人语韶曰：「妾死时伪汉方盛，主宠复深，故玉匣珠襦，殡送极一时之富贵，幽宫神道，坟茔备一品之威仪。是致五体依然，三魂不昧。向者庐君爱女南极夫人偶此嬉游，授妾以太阴炼形之术。为之既久，不异生人。夜出昼藏，逍遥自在。君宜就市求青羊乳半杯，勤勤滴妾目中，乳尽眼开，白日可起。」韶如言求乳，以滴其两。屈指三旬，然能步。或同携素手，游衍隧中，或并倚香肩，笑歌亭上。韶迷恋情深，乡闾念浅，春来秋去，四载于兹。虽比目并游之鳞，戢翼双栖之羽，未足以喻其绸缪婉恋也。<br><br>&nbsp;&nbsp;&nbsp;&nbsp;是年冬初，丽人无故忽耳。」韶闻言，凄惶感怆，欲自缢于隧间。丽人不可，曰：「郎阴寿未终，妾阴质未化，倘沉溺世缘，致君非命，冥司必加重谴。彼此牵缠，何时是了。兼之定数，举莫能逃。纵曰舍生，亦为徒死。」韶乃止。金雁、钿蝉辈亦依依不忍舍。咸设饮食，与韶送程。既晓，丽人奉赤金条脱一双，明珠步摇一对，付生曰：「表诚寓意，睹物思人。再会无期。愿郎珍重。」亲送至大门之外，掩袂障面而还。韶犹悲不自己，残泪盈眶。顾盼之间，失其所在。乃重寻原店，收拾归家。<br><br>&nbsp;&nbsp;&nbsp;&nbsp;数月，梁生至自襄阳。陈生客死房县。方咎韶负约，韶密以告，弗信也。出条脱步摇示之，乃惊曰：「此非尘上间物，奇宝也，诚子之遇仙矣。」知此事者，惟梁生一人。故生有《琵琶佳遇》诗，并附于此。诗云：　　　<br><br>&nbsp;&nbsp;&nbsp;&nbsp;忆昔少年日，加冠礼初成。<br><br>&nbsp;&nbsp;&nbsp;&nbsp;春衣紫罗带，白马红繁缨。<br><br>&nbsp;&nbsp;&nbsp;&nbsp;吴中自昔称繁华，回环十里皆荷花。<br><br>&nbsp;&nbsp;&nbsp;&nbsp;窥红问绿谢游冶，与余共泛星河槎。<br><br>&nbsp;&nbsp;&nbsp;&nbsp;星槎留连盆浦边，空亭醉访琵琶弦。<br><br>&nbsp;&nbsp;&nbsp;&nbsp;银击节不堪问，锦袜生尘殊可怜。<br><br>&nbsp;&nbsp;&nbsp;&nbsp;庐山月下犹未去，婢停玉貌湖边遇。<br><br>&nbsp;&nbsp;&nbsp;&nbsp;追随钿雁双娇娆，直入金屏最深处。<br><br>&nbsp;&nbsp;&nbsp;&nbsp;春风东来绽牡丹，洞房香雾椒兰。<br><br>&nbsp;&nbsp;&nbsp;&nbsp;合情惯作云雨梦，鸳枕生愁清夜阑。<br><br>&nbsp;&nbsp;&nbsp;&nbsp;前朝佳丽夸环燕，图出千人万人羡。<br><br>&nbsp;&nbsp;&nbsp;&nbsp;太真颜色赵肌肤，绣帐悬灯几回见。<br><br>&nbsp;&nbsp;&nbsp;&nbsp;情缘忽断两分飞，归来如梦还如痴。<br><br>&nbsp;&nbsp;&nbsp;&nbsp;缥囊留得万金赠，凄凉忍看徒伤悲。<br><br>&nbsp;&nbsp;&nbsp;&nbsp;徒伤悲，难再得。当初若悟有分离，　　<br><br>&nbsp;&nbsp;&nbsp;&nbsp;此生何用逢倾国。韶从此不复再娶，投礼道士周玄初为师，授五雷斩勘之法。往来两浙间，驱邪治病，祷雨祈晴，多有应验。后失所在，近有人于终南及嵩山诸处见之，疑其得道云。<br><br>&nbsp;&nbsp;&nbsp;&nbsp;马仲叔<br><br>&nbsp;&nbsp;&nbsp;&nbsp;辽东马仲叔、王志都，相知至厚。仲叔先亡。忽现形谓志都曰：「吾不幸先亡，心恒相念。念卿无妇。当为卿得妇。」遂与之期。至日，大风昼昏。向暮，果有妇人在寝室中。志都问其由，曰：「我河南人，父为清河太守。临当见嫁，不知何得至此。」志都告之故。遂成夫妇。往诣其家，大喜，以为天相与也。志都后为南郡太守。<br><br>&nbsp;&nbsp;&nbsp;&nbsp;三赵失舟<br><br>&nbsp;&nbsp;&nbsp;&nbsp;淳熙十二年，赵宗室叔姪三人，自临安调选。共买小舟经吴兴，过溪中一滩，午风大作，天色晦瞑，舟即沦覆，水浅不死。适一笼漂至，则叔之诰敕袍靴之属也。叔甚喜。继又漂至一笼，则二姪文书在焉。日已暮，投宿村舍。清晨徒步而行，见田父荷锄治地。以昨事告之，父曰：「何不问赵法师也。」三赵行访，则法师亦宗室素相善者。法师曰：「彼小小川渎，何能坏舟，是必有异。吾术制神鬼，立可知矣。」少顷，神鬼盈门。询昨为祟者，即此田父也。法师责之，索舟中之物，答曰：「一一皆分属鬼家矣。」法师怒曰：「汝既溺舟，又取所赍，安得逃罪！」对曰：「某忝为当界土地，前此奉城隍司牒，命覆此舟。舟中物皆据牒交领，惟三人诰命书制，非籍中所载，旋送还之矣。牒存可验。&nbsp;」法师取而视之，果然。<br><br>&nbsp;&nbsp;&nbsp;&nbsp;张生<br><br>&nbsp;&nbsp;&nbsp;&nbsp;张余庆年十四。其老仆王某有女，年十三而美。嬉戏相得，曰：「吾他日为官，则以尔为次夫人。」至女年十六，有孕未产，王某夫妇，俱不知其为余庆好也，令之自缢。女哀哭乞命，而余庆竟不之白。迨死焚尸，但日夜饮泣而已。<br><br>&nbsp;&nbsp;&nbsp;&nbsp;嗣后，余庆常见此女，红裳绿衣，于静中现形。及余庆将娶，见女贺曰：「大舍成亲乎？吾当以一白羊相赠。」及成婚三四旬，余庆于枕下抚一人臂，以为妻也。问妻，而妻不知。乃于密室独处，时见其来，然不及乱。后病，则盛妆而至，登榻求合，不能拒也。乃祖延一道者，教以修炼。道者对榻，闻其梦中作咿嗄声，揭被视之，则遗精矣。道者再三问故，以告。道者愠曰：「君误我事。我术每三月必调摄见效，而谁知君有此哉。」乃向空祝曰：「若张生阳寿合终，小娘子今夕再至。若不当夭，则舍之何如？」是夕余庆复见此女力求欢合，余庆坐以挥之，三夕不就枕。又十五日而亡，年仅二十九。<br><br>&nbsp;&nbsp;&nbsp;&nbsp;来仪<br><br>&nbsp;&nbsp;&nbsp;&nbsp;高邮张同知，里中有王氏女，以夫贫不能娶而死，女亦自缢。张嘉其节，为言于有司，欲表其阍，未之竟也。张有仆名来仪者，年弱冠。使之运小舟，旋风大作，舟几覆者数。忽见空中一宫妆女子下，有二仆青衣小帽，号曰「先锋」，一名张宝，一名王友宣。言曰：「我天仙织女也，爱汝俊少，愿为夫妇。」来仪不从，欲执而鞭之，不允，乃去。明日又至，如是再三。张疑拟曰：「来仪得非因里中王氏故感怪耶？」言已，此女即传言：「我非织女，实王氏女也。感汝厚意，故来就汝，汝何用固辞。」张乃为文祭女子：「汝弃生全节，方得乡誉。奈复自污，甘人唾骂，汝必不为。或他鬼假托汝名，汝亦不可不诉诸天曹治之，以清汝迹。」祭毕，女不复至。<br><br>&nbsp;&nbsp;&nbsp;&nbsp;鬼国母<br><br>&nbsp;&nbsp;&nbsp;&nbsp;建康巨商杨二郎，本以牙侩起家，数贩南海，往来十余年，累资千万。淳熙中遇盗，同舟尽死，杨坠水得免。逢木抱之，沉浮两日，漂至一岛。登岸信脚所之，入一洞中。男女多裸形，杂沓聚观。一最尊者称鬼国母，令引前问曰：「汝愿住此否？」杨无计逃生，应曰「愿住」。母即命鬟治室，合为夫妇。饮食起居，与世间不异。或旬日，或半日，常有驶卒持书至曰：「真仙邀迎国母，请赴琼室。」母往，其众悉从，杨独处洞中。他日杨亦请行，母曰：「汝凡人，不可。」杨累恳，母许之。飘然履虚，如蹑烟云。至一馆宇，优乐盘肴，极为丰洁。母正位而坐，引杨伏于桌帏，戒之屏息勿动。移时，庭中焚楮，哭声齐发。审听之，即杨之家人声也。乃从桌下出，家人皆以为鬼。惟妻泣曰：「汝没于海中二年余，我为汝发丧行服，招魂卜葬。今夕除灵，故设水陆做道场。何由在此，人耶鬼耶？」杨曰：「我原不曾死。」具道所遇曲折，妻方信之。鬼母在外招呼，继以怒骂，然终不能相近。少顷寂焉。杨乃调药数岁，顶项始复本形。<br><br>&nbsp;&nbsp;&nbsp;&nbsp;僧智圆<br><br>&nbsp;&nbsp;&nbsp;&nbsp;郑余庆知梁州时，有龙兴寺僧智圆，善持禁鬼术，制邪理病如神，候门者日数十人。后老稍倦，郑颇礼之。因求往城东隙地，起草舍而居，有沙弥二人服役。<br><br>&nbsp;&nbsp;&nbsp;&nbsp;数年，有布衣妇人，甚端丽，至阶作礼，泣曰：「妾不幸夫亡子幼，老母病危，求神师特救。」僧曰：「贫僧老倦，请母就此。」妇人再三泣请，且言「母病亟，不可扶举」，许之。妇言：「从此向北二十余里，至一村，村侧近有鲁家庄，但访韦十娘是也。」僧诘朝如言访之，不得乃还。明日妇人复至，僧责曰：　　<br><br>&nbsp;&nbsp;&nbsp;&nbsp;「昨我远赴约，不意差谬如此。」妇人曰：「只去师所二三里耳。」僧怒曰：「老僧衰暮，决不往矣。」妇人乃大声曰：「既作慈悲，何难此耶？今须去！」因上阶牵僧臂。僧亦疑其非人也，以刀刺之，即一沙弥死矣。僧遽瘗之。<br><br>&nbsp;&nbsp;&nbsp;&nbsp;是日，有人备报沙弥之死于其家人。家人即诣僧，僧犹绐焉。家人遂诉官。郑公大骇。僧曰：「此宿债也，有死而已。但求假七日，得归持念，为将来资粮。」郑公许之。僧沐浴设坛，急印契缚考其魅。凡三夕，妇人见于坛上，言：「我类所求食处，辄为师所破。沙弥且在，若设誓，必相还也。」智圆设誓，妇人喜曰：「沙弥在城南古丘中。」僧言于官。吏如言寻之，沙弥果在，神已痴矣。发棺中尸，乃一苕帚也。僧自是绝其术。<br><br>&nbsp;&nbsp;&nbsp;&nbsp;唐俭<br><br>&nbsp;&nbsp;&nbsp;&nbsp;唐俭过洛城，渴甚。见路旁一室，有妇人向明缝袜，因乞浆焉。妇转别室取浆，俭视其室，无厨灶也。问之「何不置火？」妇曰：「贫无以炊，侧近求食耳。」言未已，即缝袜如故，观其意绪，甚忙也。又问之，曰：「妾夫薛良，贫贩者也。妾谨事舅姑十余年矣。明早吾夫将来，故忙耳。」俭微挑之，坚拒不答。俭愧谢之，致饼两轴而行。<br><br>&nbsp;&nbsp;&nbsp;&nbsp;明晨，因遗失要书，复反，则途遇货师薛良之枢也。俭骇异，随至墓所，即昨之路旁耳。及启穴葬良，见良妻棺上有饼两轴，新袜一双。即问其死之年，葬之地，信舅姑之侧也，十余年矣。<br><br>&nbsp;&nbsp;&nbsp;&nbsp;俭遂东去，舟次扬州。州有二墓，一太湖令韦漳之子，葬已十年；一江都尉裴冀之爱妾，葬期年。适值两发其棺，则韦之一履在妾棺中，妾之一履在韦棺中。韦父大叹，妾夫唾骂。俭讯之，因知其未死前之通奸者。俭思念曰：「贫贩之妻，死犹有事舅姑之心。逾宠之妾，既死而好心不已，况于生乎！信士君子不可厚于此辈，而薄薄妻也。」<br>