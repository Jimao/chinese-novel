&nbsp;&nbsp;&nbsp;&nbsp;杨玉香<br><br>&nbsp;&nbsp;&nbsp;&nbsp;林景清，闽县人。成化己亥冬，以乡贡北上，归过金陵。金陵杨玉香者，娼家女也。年十五，色艺绝群，性善读书，不与俗人偶，独居一室。贵游慕之，即千金不肯破颜。姊曰邵三，虽乏风貌，然亦一时之秀。景清与之狎，饮于瑶华之馆，因题诗曰：<br><br>&nbsp;&nbsp;&nbsp;&nbsp;门巷深沉隔市喧，湘影里篆浮烟。<br><br>&nbsp;&nbsp;&nbsp;&nbsp;人间自有瑶华馆，何必还寻弱水船？　　　<br><br>&nbsp;&nbsp;&nbsp;&nbsp;又曰：<br><br>&nbsp;&nbsp;&nbsp;&nbsp;珠翠行行间碧簪，罗裙浅淡映春衫。<br><br>&nbsp;&nbsp;&nbsp;&nbsp;空传大令歌桃叶，争似花前倚邵三。<br><br>&nbsp;&nbsp;&nbsp;&nbsp;明日，玉香偶过其馆，见之，击节叹赏。援笔而续曰：<br><br>&nbsp;&nbsp;&nbsp;&nbsp;一曲霓裳奏不成，强来别院听瑶笙。<br><br>&nbsp;&nbsp;&nbsp;&nbsp;开觉道春风暖，满壁淋漓白雪声。<br><br>&nbsp;&nbsp;&nbsp;&nbsp;题甫毕，适景清外至，投笔而去。景清一见魂销，坚持邵三而问。三曰：「吾妹也，彼且简对不偶，诗书自娱，未易动也。」景清强之，乃与同至其居，穴壁潜窥，玉香方倚床仁立，若有所思。顷之，命侍儿取琵琶作数曲。景清情不自禁，归馆以诗寄之，曰：<br><br>&nbsp;&nbsp;&nbsp;&nbsp;倚床何事敛双蛾？一曲琵琶带恨歌。<br><br>&nbsp;&nbsp;&nbsp;&nbsp;我是江州旧司马，青衫染得泪痕多。<br><br>&nbsp;&nbsp;&nbsp;&nbsp;玉香答之曰：<br><br>&nbsp;&nbsp;&nbsp;&nbsp;销尽炉香独掩门，琵琶声断月黄昏。<br><br>&nbsp;&nbsp;&nbsp;&nbsp;愁心正恐花相笑，不敢花前拭泪痕。<br><br>&nbsp;&nbsp;&nbsp;&nbsp;明日，景清以邵三为介，盛饰访之。途中诗曰：<br><br>&nbsp;&nbsp;&nbsp;&nbsp;洞房终日醉流霞，闲却东风一树花。<br><br>&nbsp;&nbsp;&nbsp;&nbsp;问得细君心内允，双双携手过邻家。<br><br>&nbsp;&nbsp;&nbsp;&nbsp;既至，一见交欢，恨相知之晚也。景清诗曰：<br><br>&nbsp;&nbsp;&nbsp;&nbsp;高髻盘云压翠翘，春风并立海棠娇。<br><br>&nbsp;&nbsp;&nbsp;&nbsp;银筝象板花前醉，疑是东吴大小乔。<br><br>&nbsp;&nbsp;&nbsp;&nbsp;玉香诗曰：<br><br>&nbsp;&nbsp;&nbsp;&nbsp;前身侬是许飞琼，女伴相携下玉京。<br><br>&nbsp;&nbsp;&nbsp;&nbsp;解佩江干赠交甫，画屏凉夜共吹笙。<br><br>&nbsp;&nbsp;&nbsp;&nbsp;夜既阑，邵三避酒先归。景清留宿轩中，则玉香真处女也。<br><br>&nbsp;&nbsp;&nbsp;&nbsp;景清诗曰：<br><br>&nbsp;&nbsp;&nbsp;&nbsp;十五盈盈窈窕娘，背人灯下御红妆。<br><br>&nbsp;&nbsp;&nbsp;&nbsp;春风吹入芙蓉帐，一朵花枝压众芳。<br><br>&nbsp;&nbsp;&nbsp;&nbsp;玉香诗曰：<br><br>&nbsp;&nbsp;&nbsp;&nbsp;行雨行云侍楚王，从前错怪野鸳鸯。<br><br>&nbsp;&nbsp;&nbsp;&nbsp;守宫落尽鲜红色，明日低头出洞房。<br><br>&nbsp;&nbsp;&nbsp;&nbsp;居数月，景清将归。玉香流涕曰：「妾虽娼家，身常不染。顾以陋质，幸侍清光。今君当归，势不得从。但誓洁身以待，令此轩无他人之迹。君异日幸一过妾也。」景清感其意，与之引臂盟约，期不相负。遂以「一清」名其轩，乃调《鹧鸪天》一阕留别，曰：　　　<br><br>&nbsp;&nbsp;&nbsp;&nbsp;八字娇蛾恨不开，阳台今作望夫台。月方好处人相别，潮未平时仆已催。<br><br>&nbsp;&nbsp;&nbsp;&nbsp;听嘱咐，莫疑猜，蓬壶有路去还来。移移一树垂丝柳，休傍他人门户栽。<br><br>&nbsp;&nbsp;&nbsp;&nbsp;玉香亦以《鹧鸪天》答之，曰：　　　<br><br>&nbsp;&nbsp;&nbsp;&nbsp;郎是闽南第一流，胸蟠星斗气横秋。新词宛转歌才毕，又逐征鸿下翠楼。<br><br>&nbsp;&nbsp;&nbsp;&nbsp;开锦缆，上兰舟，见郎欢喜别郎忧。妾心正似长江水，昼夜随郎到福州。<br><br>&nbsp;&nbsp;&nbsp;&nbsp;景清遂诀别归闽，音信不通者六年。<br><br>&nbsp;&nbsp;&nbsp;&nbsp;至乙巳冬，景清复携书北上，舟泊白沙，忽于月中见一女子，甚美，独行沙上，谛视之，乃玉香也。且惊且喜，问所从来。玉香曰：「自君别后，风枝南北，天各一方。鱼水悬情，相思日切。是以买舟南下，期续旧好。不意于此邂逅耳。」景清喜出望外，遂与联臂登舟，细叙畴昔。景清诗曰：<br><br>&nbsp;&nbsp;&nbsp;&nbsp;无意寻春恰遇春，一回见面一回新。<br><br>&nbsp;&nbsp;&nbsp;&nbsp;枕边细说分移后，夜夜相思入梦频。<br><br>&nbsp;&nbsp;&nbsp;&nbsp;玉香诗曰：<br><br>&nbsp;&nbsp;&nbsp;&nbsp;雁杳鱼沉各一天，为君终日泪潸然。<br><br>&nbsp;&nbsp;&nbsp;&nbsp;孤篷今夜烟波外，重诉琵琶了宿缘。<br><br>&nbsp;&nbsp;&nbsp;&nbsp;吟毕，垂泣悲啼，不能自止。天将曙，遂不复见。景清疑惧累日。<br><br>&nbsp;&nbsp;&nbsp;&nbsp;及至金陵，首访「一清」轩，门馆寂然，惟邵三缟素出迎，泣谓景清曰：「自君去后，妹闭门谢客，持斋诵经，或有强之，万死自誓。竟以思君之故，遂成沉疾，一月之前死矣。」景清闻之大骇，入临其丧，拊棺号恸。是夜，独宿轩中，吟诗曰：<br><br>&nbsp;&nbsp;&nbsp;&nbsp;往事凄凉似梦中，香奁人去玉台空。<br><br>&nbsp;&nbsp;&nbsp;&nbsp;伤心最是秦淮月，还对深闺烛影红。<br><br>&nbsp;&nbsp;&nbsp;&nbsp;因徘徊不寐。惘惘间，见玉香从帐中出，欷良久，亦吟曰：　　<br><br>&nbsp;&nbsp;&nbsp;&nbsp;天上人间路不通，花钿无主画楼空。<br><br>&nbsp;&nbsp;&nbsp;&nbsp;从前为云为雨处，总是襄王晓梦中。<br><br>&nbsp;&nbsp;&nbsp;&nbsp;景清不觉失声呼之，遂隐隐而没云。<br><br>&nbsp;&nbsp;&nbsp;&nbsp;书仙传　　<br><br>&nbsp;&nbsp;&nbsp;&nbsp;曹文姬，本长安娼女也。生四五岁，好文字戏，每一卷能通大义，人疑其夙习也。及笄，姿艳绝伦，尤工翰墨，自笺素外，至于罗绮窗户，可书之处，必书之，日数千字，人号为「书仙」，笔法为关中第一。当时工部周郎中越，马观察端，一见而称赞不已。家人教以丝竹官商，则曰：「此贱事，吾岂乐为之哉！惟墨池笔家，使吾老于此间足矣。」由是籍籍声名，豪富之上，愿输金委玉求与偶者，不可胜计。女曰：「岂吾偶也。欲偶者，请先投诗，当自裁择。」自是长篇短句，艳词丽语日驰数百，女悉无意。<br><br>&nbsp;&nbsp;&nbsp;&nbsp;有岷江任生，客于长安，赋才敏捷，闻之喜曰：「吾得偶矣。」或问之，则曰：「凤梧而鱼跃渊，物有所归耳。」遂投之诗曰：<br><br>&nbsp;&nbsp;&nbsp;&nbsp;玉皇殿上掌书仙，一点尘心谪九天。<br><br>&nbsp;&nbsp;&nbsp;&nbsp;莫怪浓香熏腻骨，霞衣曾惹御炉烟。<br><br>&nbsp;&nbsp;&nbsp;&nbsp;女得诗喜曰：「此真吾夫也。不然何以知吾行事耶？吾愿妻之，幸勿他顾。」家人不能阻，遂以为偶。自此，春朝秋夕，夫妇相携，微吟小酌，以尽一时之景。如是五年。因三月晦日，送春对饮。女题诗曰：<br><br>&nbsp;&nbsp;&nbsp;&nbsp;仙家无夏亦无秋，红日清风满翠楼。<br><br>&nbsp;&nbsp;&nbsp;&nbsp;况有碧霄归路稳，可能同驾五云游？　　　<br><br>&nbsp;&nbsp;&nbsp;&nbsp;吟毕，呜咽泣下曰：「吾本上天司书仙人，以情爱谪居尘寰二纪。」谓任曰：「吾将归，子可偕行乎？天上之乐，胜于人间，幸无疑焉。」俄闻仙乐飘空，异香满室。家人惊异，共窥见朱衣吏持玉板朱书篆文，且曰：「李长吉新撰《玉楼记》就，天帝召汝写碑，可速驾无缓。」家人曰：「李长吉，唐之诗人，迄今仅三百年，焉有此妖也！」女笑曰：「非尔等所知，人世三百年，仙家犹顷刻耳。」女与生易衣拜命，举步腾空。云霞烁烁，鸾鹤缭绕。于时观者万计。以其所居地为书仙里。<br><br>&nbsp;&nbsp;&nbsp;&nbsp;瑞卿<br><br>&nbsp;&nbsp;&nbsp;&nbsp;欧阳彬，衡山人。世为县吏，至彬，特好学，工于词赋。马氏之有湖南也，彬将希其用，乃携所著诣府。求见之礼，必先通名纸。有掌客吏，众谓樊知客，好贿。阴使人谓彬曰：「足下之来，非徒然也，实欲显族致身。而不以一物为贶，其可乎？」彬耻以贿进，竟不与。既而，樊氏怒，掷名纸于地曰：「岂使人之子乎？欲干谒王侯耶！」彬深恨之，因退而为诗曰：「无钱将乞樊知客，名纸生毛不为通。」因而落魄街市。歌姬酒徒，无所不狎。<br><br>&nbsp;&nbsp;&nbsp;&nbsp;有歌人瑞卿者，慕其才，遂延于家。瑞卿能歌，每岁武穆王生辰，必歌于筵上。时湖南自旧管七郡外，又加武陵、岳阳是九州，彬作《九州歌》以授瑞卿，至时使歌之，实欲感动武穆。既而，竟不问。彬叹曰：「天下分裂之际，厮徒负养皆能自奋，我何负而至此耶！」计无所出。思欲窜入邻道，但未有所向。居无何，闻西蜀图纲将发，彬遂谋入蜀，且私谓瑞卿曰：「吾以干谒不遂，居于汝家，未尝有倦色，其可轻弃乎！然土以功名为不朽，不于此时图之，恐贻后悔，今恐他适，庶几有成。勿以为念。」瑞卿曰：「君于妾不可谓之无情，然一旦不以妾自滞，割爱而去，得非功名之将至耶！妾诚异之。家财约婚，虽不丰，愿分为半，以资路途。」彬亦不让，因以瑞卿所赠尽赂纲吏，求为驾船仆夫。纲吏许之。<br><br>&nbsp;&nbsp;&nbsp;&nbsp;既至蜀，遂献《独鲤朝天赋》，蜀王大悦，擢居清要，其后官至尚书左丞相，出为夔州节度使。既领夔州，穆王已薨，其子希范继立。因致书于希范，叙畴昔入蜀之由，仍以衡宗族为托。希范得书大惭，彬之亲友悉免其赋役。遂与瑞卿偕老焉。<br><br>&nbsp;&nbsp;&nbsp;&nbsp;王翘儿<br><br>&nbsp;&nbsp;&nbsp;&nbsp;王翘儿者，故临淄民家女也。自少鬻于娼家，冒其姓为马，假母呼之曰「翘儿」。携之来江南，教之吴，即善吴；教之弹胡琵琶，即善弹胡琵琶。翘儿貌不逾中色，而音吐激越，度曲婉转，往往倾其座人。一时平康里中诸老妓皆从翘儿习新声，竟不能过之也。然翘儿有至，惟雅不喜媚容。大腹贾赍多金赂翘儿，意稍不属，辄不开明，或竟夕虚寝而罢，明日大腹贾恚而收金去。以是假母日窘，而数苔骂翘儿，翘儿愈益厌之。苦会有少年私金与翘儿者，遂以计脱假母，而自徙居海上，更称王翠翘云。海上多文懦贵游，尤好以音律相贾重令。翘儿一启齿，以为绝世无双，争艳惜之，以是翘儿之名满江南。岁所得缠头无算，乃翘儿更以施诸所善贫客，橐中一钱不留也。<br><br>&nbsp;&nbsp;&nbsp;&nbsp;久之，倭人寇江南，掠海上，焚其邑。翘儿窜走桐乡，已而转掠桐乡，城陷，翘儿被虏。诸酋执以见其寨主徐海。徐海者，故越人，号明山和尚者是也。海初怪其姿态不类民间妇女，讯之，知为翘儿。试之吴，及弹胡琵琶，以侍酒，绝爱幸之，尊为夫人。斥帐中诸姬罗拜，咸呼之为王夫人。翘儿既已用事，凡海一切计画惟翘儿意指使。乃翘儿亦阳昵之，阴实幸其败事，冀一归国以老也。<br><br>&nbsp;&nbsp;&nbsp;&nbsp;会督府遣华老人檄召：海肯来降与之官。海怒而缚华老人将斩之。翘儿谏曰：「今日之势在君，降不降何与来使也。亲解华老人缚而厚与之金劳苦也。」华老人者，海上人也，翘儿故识之。而华老人亦私觑所谓王夫人者，心知为翘儿，不敢泄也。归告督府曰：「贼未可图也。第所爱幸玉夫人者，臣视之有外心，当借以磔贼耳。」督府曰：「善。」乃更遣罗中书诣海说降，而益市金珠宝玉以阴贿翘儿。翘儿日夜在帐中，从容言：「大事必不成，不如降也。江南苦兵久矣，降且得官，终身当共富贵。」海遂许。罗中书约降于督府。督府选日大整兵，佯称逆降，比迫海寨。海信翘儿言，不为提备。督府急麾兵鼓噪而进，斩海首而生致翘儿，尽诸倭人歼焉。捷至，督府供张辕门，以飨诸参佐。令翘儿歌而遍行酒。诸参佐皆起，为督府寿。督府酒酣心动，亦握槊降阶而与翘儿戏。夜深，席大乱，明日，督府颇悔夜来醉中事，而以翘儿功高，不忍杀之，乃以赐所调永顺酋长。翘儿既从永顺酋长，去之钱塘舟中，辄悒悒不自得，叹曰：「明山遇我厚，我以国事诱杀之，杀一酋而更属一酋，何面目生乎？」夜半投江死。<br><br>&nbsp;&nbsp;&nbsp;&nbsp;外史氏曰：「余过海上，海上之缗绅先生，多能道翘儿死事，盖得之华老人口云。昔李陵陷虏，欲乘匈奴之间为汉内应，迄无成立，溃其家声，悲夫。翘儿以一贱娼，能审于顺逆。身陷不测，竟灭贼以报国，诚伟烈矣！」　　<br><br>&nbsp;&nbsp;&nbsp;&nbsp;大史公曰：「祸之生由爱姬殖，则海之谓也。而翘之卒死以殉海，其或可附于堕楼之义也乎！」　　<br><br>&nbsp;&nbsp;&nbsp;&nbsp;王幼玉记<br><br>&nbsp;&nbsp;&nbsp;&nbsp;王氏名真姬，字仙才，小字幼玉。本京师人，随父流落于衡州。女弟女兄三人，皆为名娼。而其颜色歌舞，角于伦辈之上，群妓亦不敢与之争高下。幼玉又出于弟兄之上。所与往还，皆衣冠士大夫。舍此虽巨商富贾，不能动其意。夏公酉游衡阳，郡侯开宴召之，公酉曰：「闻衡阳有歌妓名王幼玉，妙歌舞，美颜色，孰是也？」郡侯张郎中纪，乃命幼玉出拜。公酉见之，嗟吁曰：「使汝居东西二京，未必在名妓之下。反居于此，其名不得闻于天下。」因命左右取笺为诗，赠幼玉曰：<br><br>&nbsp;&nbsp;&nbsp;&nbsp;真宰无私心，万物逞殊形。<br><br>&nbsp;&nbsp;&nbsp;&nbsp;嗟尔兰蕙质，远离幽谷青。<br><br>&nbsp;&nbsp;&nbsp;&nbsp;清风暗助秀，雨露濡其泠。<br><br>&nbsp;&nbsp;&nbsp;&nbsp;一朝居上苑，桃李让芬馨。<br><br>&nbsp;&nbsp;&nbsp;&nbsp;由是益有光，但幼玉暇日，常幽艳愁寂，含芳未吐。人或询之，则曰：「此道非吾志也。」　　<br><br>&nbsp;&nbsp;&nbsp;&nbsp;会东都人柳富，字润卿，豪俊之士。幼玉一见曰：「兹我夫也。」富亦有意室之，然富方倦游，凡于风前月下，执手恋恋，两不相舍。既久，其妹窃知之。一日，诟富以语曰：「子若复为向时事，吾不舍子，即讼子于官府。」富从是不复往。一日，遇幼玉江上。幼玉泣曰：「过非我造也，君宜以理推之。异时幸有终身之约，无为今日之恨。」相饮于江上。幼玉云：「吾之骨，异日当附子之先垄。」复谓富曰：「我平生所知离而复合者甚众，虽言爱勤勤，不过取其财帛，未尝以身许之也。我发委地，宝之若玉，他人无敢窥觇，于子无所惜。」乃自解鬟剪一缕以遗富。富感悦深至，去，又羁思不得会，并为恨，因而忧枕。幼玉日夜怀思，遣人侍病。既愈，富为长歌赠之，云：<br><br>&nbsp;&nbsp;&nbsp;&nbsp;紫府楼阁高相倚，金碧户牖红晖起。<br><br>&nbsp;&nbsp;&nbsp;&nbsp;其间宴息皆仙子，绝世妖姿妙难比。<br><br>&nbsp;&nbsp;&nbsp;&nbsp;偶然思念起尘心，几年谪向衡阳市。<br><br>&nbsp;&nbsp;&nbsp;&nbsp;娇烧飞下九天来，长在娼家偶然耳。<br><br>&nbsp;&nbsp;&nbsp;&nbsp;天姿材色拟绝伦，压倒花衢众罗绮。<br><br>&nbsp;&nbsp;&nbsp;&nbsp;绀发浓堆巫峡云，翠眸横剪秋江水。<br><br>&nbsp;&nbsp;&nbsp;&nbsp;素水纤长细细圆，春笋脱向青烟里。<br><br>&nbsp;&nbsp;&nbsp;&nbsp;缓步莲花窄窄弓，凤头翘起红裙底。<br><br>&nbsp;&nbsp;&nbsp;&nbsp;有时笑倚小栏杆，桃花无颜乱红委。<br><br>&nbsp;&nbsp;&nbsp;&nbsp;王孙送目以劳魂，东邻一见还羞死。<br><br>&nbsp;&nbsp;&nbsp;&nbsp;自此城中豪富儿，呼童控马相追随。<br><br>&nbsp;&nbsp;&nbsp;&nbsp;千金买得歌一曲，暮雨朝云镇相续。<br><br>&nbsp;&nbsp;&nbsp;&nbsp;皇都年少是柳君，体段风流万事足。<br><br>&nbsp;&nbsp;&nbsp;&nbsp;幼玉一见苦留心，殷勤厚遣行人嘱。<br><br>&nbsp;&nbsp;&nbsp;&nbsp;青羽飞来洞户前，惟郎苦恨多拘束。<br><br>&nbsp;&nbsp;&nbsp;&nbsp;偷身不使父母知，江亭暗共才郎宿。<br><br>&nbsp;&nbsp;&nbsp;&nbsp;犹恐恩情未甚坚，解开鬟髻对郎前。<br><br>&nbsp;&nbsp;&nbsp;&nbsp;一缕云随金剪断，两心浓密更如绵。<br><br>&nbsp;&nbsp;&nbsp;&nbsp;自古美事多磨隔，别时两意空悬悬。<br><br>&nbsp;&nbsp;&nbsp;&nbsp;清宵长叹明月下，花时洒泪东风前。<br><br>&nbsp;&nbsp;&nbsp;&nbsp;怨入朱弦危更断，泪如珠颗自相连。<br><br>&nbsp;&nbsp;&nbsp;&nbsp;危楼独倚无人会，新书写恨托传难。<br><br>&nbsp;&nbsp;&nbsp;&nbsp;奈何幼玉家有母，知此端倪蓄嗔怒。<br><br>&nbsp;&nbsp;&nbsp;&nbsp;千金器醉属佣人，密约幽欢镇相误。<br><br>&nbsp;&nbsp;&nbsp;&nbsp;将刃欲加连理枝，引弓欲弹鹣鹣羽。<br><br>&nbsp;&nbsp;&nbsp;&nbsp;仙山只在海中心，风逆波紧无船渡。<br><br>&nbsp;&nbsp;&nbsp;&nbsp;桃源去路隔烟霞，咫尺尘埃无觅处。<br><br>&nbsp;&nbsp;&nbsp;&nbsp;郎心玉意共殷勤，同指松药情愈固。<br><br>&nbsp;&nbsp;&nbsp;&nbsp;愿郎誓死莫改移，人事有时自相遇。<br><br>&nbsp;&nbsp;&nbsp;&nbsp;他日得郎归来时，携手同上烟霞路。<br><br>&nbsp;&nbsp;&nbsp;&nbsp;富因久游，亲促其归。幼玉潜往别，共饮野店中。玉曰：「子有清才，我有丽艳，才色相得，誓不相舍。我之心，子之意，卜诸神明，结之松筠，久矣，子必异日有潇湘之游，我亦待君之来。」于是，二人共盟焚香，致其灰于酒中，共饮之。是夕，同宿江上。<br><br>&nbsp;&nbsp;&nbsp;&nbsp;翌日，富作词别幼玉，名《醉高楼》，词曰：　　　<br><br>&nbsp;&nbsp;&nbsp;&nbsp;人间最苦，最苦是分离。伊爱我，我怜伊。青草岸头人独立，画船归去橹声迟。楚天低。回望处，两依依。<br><br>&nbsp;&nbsp;&nbsp;&nbsp;后会也知俱有愿，未知何日是佳期。心下事，乱如丝。好天良夜还虚过，辜负我，两心知。愿伊家衷肠在，一双飞。<br><br>&nbsp;&nbsp;&nbsp;&nbsp;富唱其曲以佐酒，音调辞意，非惋不能终曲。乃罢酒，相与大恸。富乃登舟。<br><br>&nbsp;&nbsp;&nbsp;&nbsp;富至都下，以亲年老，家又多故，不得如约，但对镜洒涕。会有客自衡阳来，出幼玉书，但言幼玉多卧病。富遽开其书疾读，书尾有二句云：「春蚕到死丝方尽，蜡炬成灰泪始干。」富大伤感。<br><br>&nbsp;&nbsp;&nbsp;&nbsp;一日，残阳沉西，疏帘不卷。富独立庭筛，见有半面出于屏间。富视之，乃幼玉也。玉曰：「吾以思君得疾，今已化去。欲得一见，故有是行。我以平生无恶，不犯幽狱。后日当生衷州西门张遂家，复为女子。彼家卖饼。君子不忘昔日之旧，因有事相过，幸见我焉。我虽不省前世事，然君之情当如是。我有遗物在侍儿处，君求之以为验。千万珍重。」忽不见。富惊愕，但终叹惋。<br><br>&nbsp;&nbsp;&nbsp;&nbsp;异日，有过客自衡阳来，言幼玉已死。闻未死前，嘱其侍儿曰：「我不得见郎，死亦不安，郎平日爱我手、发、眉、眼，他皆不可寄附，我今剪头发一缕，手指甲数个，郎来访我时，子可与之。」后数日，幼玉果死也。<br><br>&nbsp;&nbsp;&nbsp;&nbsp;长安李姝<br><br>&nbsp;&nbsp;&nbsp;&nbsp;李姝者，长安女娼也。家甚贫，年未笄。母以旧于宗室四王宫，为同州节度之妾，才得钱十万。王宠嬖专房，渐长益美，善歌舞，能敬事王意。<br><br>&nbsp;&nbsp;&nbsp;&nbsp;一日，惮旨命车载之戚里龙舟刺史张侯别第。张顷于宴席，见其人心动不能忍，私愿得之，虽竭死无惮。既而获焉。以为笼中物，喜骇交拘，罄所蓄伎乐，张筵五六日不息。姝事之曲有礼节，大率如在王宫时。然每至调谑诱呷，辄庄色敛在。饵以奇玩珍异，却而弗顾。<br><br>&nbsp;&nbsp;&nbsp;&nbsp;张固狂淫者，必欲力制之。乘其理发檐下，直前拥致之，姝大呼嚼泣，走取其佩刀将自刭。婢媵夺救得止。由是浸不合张意。张耻且怒，被酒挺刃突入室逼之。姝殊自若，谓之曰：「妇人以容德事人，职主中馈。姝不幸幼出贱流，鬻身官邸，委质妾御，不获托久，要于良家，罪实滋大。辛蒙同州怜爱，许侍中屡。同州性严忌，虽亲子弟犹不得见姝之面。偶因微谴，暂托于君侯之侧，所以相待愈于爱子矣。不图君侯乃欲持货利见蛊，而又凭酒仗剑，威胁以死，欺天罔人，暴如此，诚烈谊丈夫所不忍闻。姝宁以颈血污君侯刀，愿速斩姝头送同州，正死不憾！」遂膝行而前，拱手就刀。张羞愧流汗，拽之使起，曰：「我安敢如是！而今而后，何施面目复见同州哉！」自是不复与戏言。姝竟缢死。他日，张昼寝，见披发而立，曰：「为姝报同州，已辩于地下矣！」张大惧，悒闷不食，数日而卒。<br><br>&nbsp;&nbsp;&nbsp;&nbsp;铁氏二女<br><br>&nbsp;&nbsp;&nbsp;&nbsp;铁氏，色目人。父铉为山东布政使。靖难师攻城，百计终不能下。文皇入正大统，擒铉至，杀之。其家属发教坊司为乐妇。二女入司数月，终不受辱。有铉同官至，二女各献以诗。长女诗曰：<br><br>&nbsp;&nbsp;&nbsp;&nbsp;教坊脂粉洗铅华，一片寒心对落花。<br><br>&nbsp;&nbsp;&nbsp;&nbsp;旧曲听来犹有恨，故园归去已无家。<br><br>&nbsp;&nbsp;&nbsp;&nbsp;云鬟半挽临妆镜，两泪空流湿绎纱。<br><br>&nbsp;&nbsp;&nbsp;&nbsp;今日相逢白司马，尊前重与诉琵琶。<br><br>&nbsp;&nbsp;&nbsp;&nbsp;次女诗曰：<br><br>&nbsp;&nbsp;&nbsp;&nbsp;骨肉相残产业荒，一身何忍去归娼？　　<br><br>&nbsp;&nbsp;&nbsp;&nbsp;泪垂玉着辞官舍，步磁金莲入教坊。<br><br>&nbsp;&nbsp;&nbsp;&nbsp;揽镜自怜倾国色，向人羞学倚门妆。<br><br>&nbsp;&nbsp;&nbsp;&nbsp;春来雨露宽如海，嫁得刘郎胜阮郎。<br><br>&nbsp;&nbsp;&nbsp;&nbsp;同官以诗上达文皇，曰：「欲终不屈乎。」乃赦出之。皆适士人，以终老焉。<br><br>&nbsp;&nbsp;&nbsp;&nbsp;蜀容妓<br><br>&nbsp;&nbsp;&nbsp;&nbsp;翁客自蜀挟一奴（妓）归，蓄之别室，率数日一往。偶以病少迹，妓疑之。翁作词自解，妓即韵答以《踏莎行》，云：　　　<br><br>&nbsp;&nbsp;&nbsp;&nbsp;说盟说誓，说情说意。动便春愁满纸。多应念得脱空经，是哪个先生教底。不茶不饭，不言不语。<br><br>&nbsp;&nbsp;&nbsp;&nbsp;一味供他樵悴。相思已是不曾闲，又那得工夫咒你！　　<br><br>&nbsp;&nbsp;&nbsp;&nbsp;灵犀小传<br><br>&nbsp;&nbsp;&nbsp;&nbsp;朱小姬，名葵，字心阳。其先姑苏人。母梦人以犀钗投其怀，感而孕，乃小字犀也。生四岁，父客宛洛间，不返，母又善病。值岁饥展转，乃徙之就李，就李富人王姓者，与其母故中表，稍周贷之。已而，富只又以赀入京。贫益甚。母利人金，卖为俞家姬，故又名俞葵。时姬年十二，玉肤雪理，风骨媚人。喜闭户焚香，鼓琴为哀凤之音，人莫不凄绝者。久之，乃入武林。闽郑翰卿方侨居西湖，夏日偕友人陈伯孺坐长堤绿阴中，见小艇载红妆者，知为葵，招与语，悦之。葵亦慕郑名士，遂与俱归。陈伯孺赠葵诗云：<br><br>&nbsp;&nbsp;&nbsp;&nbsp;相逢刚道不魂销，抱得云和曲未调。<br><br>&nbsp;&nbsp;&nbsp;&nbsp;莲子有心张静婉，柳枝无力董妖烧。<br><br>&nbsp;&nbsp;&nbsp;&nbsp;春风绮阁流苏帐，夜月高楼碧玉萧。<br><br>&nbsp;&nbsp;&nbsp;&nbsp;莫忆西陵松柏下，断肠只合在今宵。<br><br>&nbsp;&nbsp;&nbsp;&nbsp;居月余，葵缱绻不舍，郑乃出犀簪为赠。葵见之曰：「此吾母梦征也，或者其天乎？」郑乃出重资聘之。葵既嫁，遂屏去艳饰，亲作劳工女红。与郑居吴山之麓。<br><br>&nbsp;&nbsp;&nbsp;&nbsp;且半载，值月妓周丽卿者以他事被逮。周恐，匿不出。翰卿与杭守令皆雅交，乃以二绝为之从吏卒得脱。诗云：<br><br>&nbsp;&nbsp;&nbsp;&nbsp;不扫蛾眉黯自伤，谁怜多病老徐娘？　　<br><br>&nbsp;&nbsp;&nbsp;&nbsp;腰肢剩有梅花瘦，刺史看时也断肠。<br><br>&nbsp;&nbsp;&nbsp;&nbsp;妾家朱楼垂柳边，闲人湖上逗春烟。<br><br>&nbsp;&nbsp;&nbsp;&nbsp;使君打鸭浑闲事，一夜鸳鸯飞上天。<br><br>&nbsp;&nbsp;&nbsp;&nbsp;及翰卿携家人苕溪，俞之假父素无赖，窥郑逆旅，乃募恶少数十人，邀诸途，夺姬归。闭之幽室中。葵断发矢曰：「吾宁有死，不受辱。」人卒不敢犯之。<br><br>&nbsp;&nbsp;&nbsp;&nbsp;翰卿鸣之当道，檄下二令君杂治之。今曰：「曩君为他人居间，乃有『打鸭惊鸳鸯』语，不意遂成奇谶。」因捕治诸恶少，之法，而断葵归郑。送断词云：　　　<br><br>&nbsp;&nbsp;&nbsp;&nbsp;俞氏，良妇也。丽籍期年，愿得好而偕老。郑卿，才士也。倾赀三斛，将携淑女以于归。何期枭獍之无良，几致凤鸾之失偶。相如涤器临邛，令甚耻之，襄王行云巫峡，梦不虚也。凌宵琰气，幸逢合浦之珠；向日葵心，堪并章台之柳，鸳鸯谐波面之好，行看比翼，鬼蜮潜水中之影，敢复含沙！任将一片云帆携作八闽春色。苏长公原自风流，只借数言为三尺；韩夫子岂长贫贱，用联双璧以百年。<br><br>&nbsp;&nbsp;&nbsp;&nbsp;今且十年所，朱氏生三女皆韶秀。徐曲公寄之诗云：<br><br>&nbsp;&nbsp;&nbsp;&nbsp;秋叶何须倩作媒，画堂红拂肯怜才。<br><br>&nbsp;&nbsp;&nbsp;&nbsp;荥阳公子遗鞭过，湘浦佳人解佩来。<br><br>&nbsp;&nbsp;&nbsp;&nbsp;绣户星稠合巹，玉闺春早镜安台。<br><br>&nbsp;&nbsp;&nbsp;&nbsp;只缘十斛明珠换，掌上于今有蚌胎。<br><br>&nbsp;&nbsp;&nbsp;&nbsp;寥庵高大史曰：「朱小姬义不辱，卒归郑生，身名俱完。即烈丈夫奚让焉！令君翩翩有裴哉，其文之辞也。」　　<br><br>&nbsp;&nbsp;&nbsp;&nbsp;义娼传<br><br>&nbsp;&nbsp;&nbsp;&nbsp;杨玉，山松之商人也，性爱小妓。其丹帕积至数十以为帐，号「百喜帐」。<br><br>&nbsp;&nbsp;&nbsp;&nbsp;南京有女妓曰张小三者，稚齿雅容，不肯就门户，曰：「能妻我者，当与之谐。」杨以税事入京，闻而恳求之，捐数十金，乃成婚。逾月，欲随之还家，曰：「奴固誓之矣。今不归君为妾，复何归乎？」杨妻妒，不敢许，约以半载为期。及去，妓守志不渝，父母无如之何。数寄声杨所。杨感其诚，岁四五至，至必留旬月。所赠遗以千万计，往来如家焉。久之，赀日削，既二十年，田产为一空。男女未婚，薪水且不给，而日受妻子怨言，快快悔叹，两目皆为失明。<br><br>&nbsp;&nbsp;&nbsp;&nbsp;妓怪其久不来，使使谂焉，盲矣。乃扁舟下江，直造杨氏之庐，登堂拜主母。奉杨首大恸曰：「主君贫困，职我之由，奴当为君婚嫁，君幸无苦，悉出前所赠珠机器具，以为资业。嫁其二女。又出仪物筵设之费，为二子纳室。亲侍汤药者一年，杨郁郁心恚以死，妓又脱簪珥殡之，守其柩不去。妻亦哀悯其志，语之曰：「姊院中衣食自丰，何为困此与我同辛苦？」妓谢曰：「奴非碌碌市门女也，少有不涯之誓。与主君交往廿载，名虽风尘，身固不异杨氏之少房也。且主君为我而死，忍背盟山复沦入苦海为？愿从主母侧，执庖扈之劳，殁且不悔！」闻者莫不叹异之。既免丧，其父母强之不归，讼诸礼曹，移牒逮之甚急。妓不得已，乃泣别其灵而去。后卒不面一男子，老终于旧院云。<br>