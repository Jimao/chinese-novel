&nbsp;&nbsp;&nbsp;&nbsp;<h1>艳异编卷三十七·鬼部二</h1><br><br>&nbsp;&nbsp;&nbsp;&nbsp;<font&nbsp;color='#cc0000'>独孤穆传<br><br>&nbsp;&nbsp;&nbsp;&nbsp;唐贞元中，河南独孤穆者，客淮南，夜投大义县宿。未至十里余，见一青衣乘马，颜色颇丽。穆微以词调之，青衣对答甚有风格。俄有车辂北下，导者引之而去，穆遽谓曰：“向者粗承颜色，谓可以周旋终接，何乃顿相舍乎？”青衣笑曰：“愧耻之意，诚亦不足。但娘子少年独居，性甚严整，难以相许耳。”穆因问娘子姓氏，及中外亲族。青衣曰：“姓杨，第六。”不答其他。既而不觉行数里，俄至一处，门馆甚肃。青衣下马入，久之乃出，延客就馆，曰：“自绝宾客，已数年矣。娘子以上客至，无所为辞，勿嫌疏陋也。”于是秉烛陈榻，衾褥毕具。有顷，青衣出，谓穆曰：“君非隋将独孤盛之后乎？”穆乃自陈是盛八代孙。青衣曰：“果如是，娘子与郎君乃有旧。”穆讯其故。青衣曰：“某，贱人也，不知其由。娘子即当自出申达。”须臾设食，水陆毕备。食讫，青衣数十人前导曰：“县主至。”见一女，年可十三四，姿色绝代。拜跪讫，就坐，谓穆曰：“庄居寂寞，久绝宾客，不意君子惠顾，然而与君有旧。不敢使婢仆言之，幸勿为笑。”穆曰：“羁旅之人，馆谷是惠，岂意特赐相见，兼许叙故旧，且穆平生未离京洛，是以江淮亲故，多不之识，幸尽言也。”县主曰：“欲自陈叙，窃恐惊动长者。妾离人间已二百年矣，君亦何从而识？”穆初闻其姓杨，及自称县主，意已疑之。及闻此言，乃知是鬼，亦无所惧。县主曰：“以君独孤将军之贵裔，世禀忠烈，故欲奉托，勿以幽冥见疑。”穆曰：“穆之先祖，为隋室忠臣。县主必以穆忝有祖风，故欲相托，乃生平之乐闻也。有何疑焉。”县主曰：“欲自宣泄，实增悲感。妾父齐王，隋帝第二子。隋室倾覆，妾之君父，同时遇害。大臣宿将，无不从逆，推君先将军，力拒逆党。妾时年幼，尚在左右，具见始未。及乱兵入宫，贼党有欲相逼者，妾因骂辱之，遂为所害。”因悲不自胜。穆因问其当时人物，及大业未事，大约多同隋史。久之，命酒对饮，言多悲咽。为诗以赠穆曰：<br><br>&nbsp;&nbsp;&nbsp;&nbsp;江都昔丧乱，阙下多构兵。<br><br>&nbsp;&nbsp;&nbsp;&nbsp;豺虎恣吞噬，干戈日纵横。<br><br>&nbsp;&nbsp;&nbsp;&nbsp;逆徒自外至，半夜开重城。<br><br>&nbsp;&nbsp;&nbsp;&nbsp;膏血浸宫殿，刀枪倚檐槛。<br><br>&nbsp;&nbsp;&nbsp;&nbsp;今知从逆者，乃是公与卿。<br><br>&nbsp;&nbsp;&nbsp;&nbsp;白刃污黄屋，邦家遂因倾。<br><br>&nbsp;&nbsp;&nbsp;&nbsp;疾风表劲草，世乱识忠臣。<br><br>&nbsp;&nbsp;&nbsp;&nbsp;哀哀独孤公，临死乃结缨。<br><br>&nbsp;&nbsp;&nbsp;&nbsp;天地既板荡，云雨时未亨。<br><br>&nbsp;&nbsp;&nbsp;&nbsp;今者二百载，幽怀犹未平。<br><br>&nbsp;&nbsp;&nbsp;&nbsp;山河风月古，陵寝露烟青。<br><br>&nbsp;&nbsp;&nbsp;&nbsp;君子秉恒德，方垂忠烈名。<br><br>&nbsp;&nbsp;&nbsp;&nbsp;华轩一惠顾，土室以为荣。<br><br>&nbsp;&nbsp;&nbsp;&nbsp;丈夫立志操，存没感其情。<br><br>&nbsp;&nbsp;&nbsp;&nbsp;求义若可托，谁能抱幽贞？<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;穆深嗟叹，以为班婕好所不及也。因问其平生制作，对曰：“妾本无才，但好读古集。尝见谢家姊母，及鲍氏诸女，皆善属文，私怀景慕，帝亦雅好文学。时时被命。当时薛道衡名高海内，妾每见其文，心颇鄙之。何者，情发于中，但直叙事耳。何足称赞。”穆曰：“县主才自天授，乃邺中七子之流，道衡安足比拟。”穆遂赋诗以答之曰：皇天昔降祸，隋室如缀旒。<br><br>&nbsp;&nbsp;&nbsp;&nbsp;患难在双阙，干戈连九州。<br><br>&nbsp;&nbsp;&nbsp;&nbsp;出门皆凶竖，所向多逆谋。<br><br>&nbsp;&nbsp;&nbsp;&nbsp;白日忽然暮，颓波不可收。<br><br>&nbsp;&nbsp;&nbsp;&nbsp;望夷既结衅，宗社亦贻羞。<br><br>&nbsp;&nbsp;&nbsp;&nbsp;温室兵始合，宫闱血已流。<br><br>&nbsp;&nbsp;&nbsp;&nbsp;悯哉吹箫子，悲啼下凤楼。<br><br>&nbsp;&nbsp;&nbsp;&nbsp;霜刃徒见逼，玉笄不可求。<br><br>&nbsp;&nbsp;&nbsp;&nbsp;罗遗侍者，粉黛成仇雠。<br><br>&nbsp;&nbsp;&nbsp;&nbsp;邦国已沦覆，余生誓不留。<br><br>&nbsp;&nbsp;&nbsp;&nbsp;英英将军祖，独以社稷忧。<br><br>&nbsp;&nbsp;&nbsp;&nbsp;丹血溅黼，丰肌染戈矛。<br><br>&nbsp;&nbsp;&nbsp;&nbsp;今来见禾黍，尽日悲宗周。<br><br>&nbsp;&nbsp;&nbsp;&nbsp;玉树深寂寞，泉台千万秋。<br><br>&nbsp;&nbsp;&nbsp;&nbsp;感兹一顾重，愿以死节酬，<br><br>&nbsp;&nbsp;&nbsp;&nbsp;幽显倘不昧，终焉契绸缪。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;县主吟讽数回，悲不自胜者久之。逡巡，青衣人皆将乐器，而有一人前白县主曰：“言及旧事，但恐使人悲感。且独孤郎新至，岂可终夜啼位相对乎？某请充使，召来家娘子相伴。”县主许之。<br><br>&nbsp;&nbsp;&nbsp;&nbsp;既而谓穆曰：“此大将军来护儿歌人，亦当时遇害。近在于此。”俄顷即至，甚有姿色，陪言笑，因作乐，纵饮甚欢。来氏歌数曲，穆惟记其一云：<br><br>&nbsp;&nbsp;&nbsp;&nbsp;平阳县中树，久作广陵尘。<br><br>&nbsp;&nbsp;&nbsp;&nbsp;不意何郎至，黄泉重见春。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;良久曰：“妾与县主居此二百余年，岂期今日忽有嘉礼。”县主曰：“本以独孤公忠烈之家，愿一相见，欲豁幽愤耳。岂可以尘土之质，厚诬君子。”穆因吟县主诗落句云：“求义若可托，谁能抱幽贞？”县主微笑曰：“亦大强记。”穆因以歌讽之曰：<br><br>&nbsp;&nbsp;&nbsp;&nbsp;今闻久无主，罗袂坐生尘。<br><br>&nbsp;&nbsp;&nbsp;&nbsp;愿作吹箫伴，同为骑凤人。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;县主亦以歌答曰：<br><br>&nbsp;&nbsp;&nbsp;&nbsp;朱轩下长路，青草启孤坟。<br><br>&nbsp;&nbsp;&nbsp;&nbsp;犹胜阳台上，空看朝暮云。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;来氏曰：“曩者，萧皇后欲以县主配后兄子，正见江都之乱，其事遂寝。独孤冠冕盛族，忠烈之家，今日相对，正为嘉偶。”穆问县主所封何邑，县主曰：“儿以仁寿四年生于京师。时驾幸仁寿宫，因名寿儿。明年太子即位，封清河县主。上幸江都宫，徙封临安县主。特为皇后所爱，常在宫内。”来曰：“夜已深矣，独孤郎宜早成礼，某当奉候于东阁，俟晓拜贺。”于是群婢戏谑，皆若人间之仪。既入卧内，但其气奄然，其身颇冷。顷之，泣谓穆曰：“殂谢之人，久为尘灰。幸得奉事巾栉，死且不朽。”于是复召来氏，欢宴如初。因问穆曰：“承君今适江都，何日当回，有以奉托可乎？”穆曰：“死且不顾，其他何有不可乎？”县主曰：“帝既改葬，妾独居此。今为恶王墓所扰，欲聘妾为姬，妾以帝王之家，义不为凶鬼所辱。本愿相见，正为此耳。君将适江南，路出其墓下，以妾之故，必为其所困。道士王善交，书符于淮南市，能制鬼神。君若求之即免矣。”又曰：“妾居此亦终不安。君江南回日，能挈我俱去，置我洛阳北坂上，得与君相近，永有依托，生成之惠也。”穆皆许诺曰：“迁葬之札，乃穆家事矣。”酒酣，倚穆而歌曰：“露草芊芊，颓茔未迁。自我居此，于今几年。与君先祖，畴昔恩波，死生契阔，忽此相过。谁谓佳期，寻当别离。俟君之北，携手同归。”因下泪沾襟。来氏亦泣语穆曰：“独孤郎勿负县主厚意。”穆因以歌答曰：“伊彼维扬，在天一方。驱马悠悠，忽来异乡。情通幽显，获此相见。义感畴昔，言存缱绻。清江桂舟，可以遨游。惟子之故，不遑淹留。”县主泣谢穆曰：“一辱佳贶，永以为好。”须臾，天将明。县主涕泣，穆亦相对而泣，凡在坐者，皆与辞诀。<br><br>&nbsp;&nbsp;&nbsp;&nbsp;既出门，回顾无所见，地平坦，亦无坟墓之迹。穆意恍惚，良久乃定。因徙柳树一株以志之。家人索穆颇急。后数日，穆乃入淮南市，果遇王善交于市，遂求一符。既至恶王墓下，为旋风所扑三四。穆因出符示之乃止。先是，穆颇不信鬼神之事，及县主无不明晓，穆乃深叹讶，亦私为所亲者言之。次年正月，自江南回，发其地数尺，得骸骨一具，以衣衾敛之。穆以其死时草草，葬必有阙。既至洛阳，大具威仪，亲为祝文以祭之，葬于安喜门外。其后独宿于村野，县主复至，谓穆曰：“迁葬之德，万古不忘，幽滞之人，分不及此者久矣。幸君惠存旧好，使我永得安宅。道途之间，所不奉见者，以君为我腐秽，恐致嫌恶耳。”穆睹其车舆导从，悉光赫于当时。县主谢曰：“此皆君子赐也。岁至己卯，当遂相见。”其夕因宿穆所，至明乃去。<br><br>&nbsp;&nbsp;&nbsp;&nbsp;穆既为数千里迁葬，复昌言其事。凡穆之故旧亲戚，无不毕知。贞元十五年，岁在己卯。穆晨起将出，忽见数人至其家，谓穆曰：“县主有命。”穆曰：“岂相见之期至耶？”其夕暴亡，遂合葬于杨氏。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;<font&nbsp;color='#cc0000'>崔炜传<br><br>&nbsp;&nbsp;&nbsp;&nbsp;贞元中，有崔炜者，故监察向之子。向有诗名，知于人间，终于南海从事。炜居南海，意豁如也。不事家产，多友豪侠。不数年，财业殚尽，多栖止佛舍。时中元日，番禺人多陈设珍异于佛庙，集百戏于开元寺。炜因闲玩，见乞食老妪，因蹶而破他人之酒，当垆者殴之。计其值，仅一缗。炜怜之，为脱衣偿其所值。妪不谢而去。异日又来，乃告炜曰：“谢子脱其难。吾善灸赘疣，今有越井冈艾少许奉子。每赘疣，灸一炷，当即愈。不独愈疾，且兼获美艳。”炜笑而受之，妪倏亦不见。后数日，因游海光寺，遇一老僧赘生于耳。炜出艾试灸之，应手而落。其僧感之，谓讳曰：“贫道无以奉酬，但转经以资郎君之福耳。此山下有一任翁者，藏镪巨万，亦有斯疾，君子能疗之，当有厚报。请为书达焉。”炜曰：“然。”任翁一闻喜跃，礼请甚谨。炜因出艾，一而愈。任翁告炜臼：“谢君子痊我所苦，无以厚酬。有钱十万奉子，幸且从容，无草草而去。”因被留款。炜素善丝竹，能造其妙。闻主人堂中琴声，乃诘家童，曰：“主人之爱女也。”因请琴弹之。女潜听而有意焉。时任翁家事鬼，日毒神，每三岁必杀一人飨之。期已逼矣，求人不获。任翁与其子计之曰：“门下客既无血属，可以为飨。尝闻大恩尚不报，况愈小疾乎！”遂令具神馔。俟夜半，拟杀炜。已潜扃炜所处之室，而炜不之悟。是女密知之，潜持刀于窗隙间告炜曰：“吾家事鬼，今夜当杀汝而祭之。汝可以此破窗遁去，不然少顷死矣！此刀亦望将去，无相累也。”炜闻恐悸流汗，以刀断窗棂，携艾跃出，拔键而走。任翁俄觉，率家童十余人，持刀秉炬，逐之六七里，几及之。炜因迷道失足，坠于大枯井中。追者失踪而返。伟虽坠井，为槁叶所藉幸而不伤。及晓视之，乃一巨穴，深百余丈，无计得出。四旁嵌空，宛转可容千人。中有一白蛇，盘曲可长数丈。光照穴中，前有石臼，岩上有物滴下，如饴蜜，注召集臼中。蛇就饮之。炜察蛇有异，乃诣蛇稽颡谓之曰：“龙王，某不幸，堕于此，愿王悯之，而不为害！”因饮其余，遂不饥渴。细视蛇之唇吻，亦有疣焉，炜感蛇见悯，欲为灸之，而无烛不遂，须臾，忽有飘火入穴，伟乃燃艾启蛇而灸，则疣应手坠地。蛇之饮食久已妨碍，及去，颇以为适，遂吐径寸珠酬炜。炜不受，而启蛇曰：“龙王能施云雨，阴阳莫测，神变由心，行藏在己，必能有道，拯拔沉沦。倘赐挈维，得还人世，则死生感激，铭在肺腑，但遂归心，不愿怀宝。”蛇遂吞珠，蜿蜒将有所适。讳即再拜，跨蛇而出。去不由穴口，只于洞中行可数十里，其中幽暗若漆。但蛇之光烛两壁，时见绘画古丈夫，咸有冠带。最后触一石门，门有金兽环，洞然明朗，蛇抵此不进，而卸下炜。炜将谓已达人世矣。入户，但见一室，空阔可百余步。穴之四壁，皆镌为房室。当中有锦绣数间，垂金泥紫帏，更饰以珠玉，炫晃如明星之缀。帐前有金炉，炉上有蛟龙鸾凤龟蛇燕雀，皆开口喷出香烟，芳芬蓊郁。旁有小池，砌以金壁，贮以水银。凫之类，皆琢琼瑶而泛之。四壁有床，咸饰以犀象，上有琴瑟笙簧鼗鼓祝，不可胜记。炜细视手泽尚新。乃恍然莫测是何洞府也。良久，取琴试弹，四壁户牖皆启，有小青衣出而笑曰：“玉京子已送崔家郎至矣。”遂即走入。须臾，有四女，皆古鬟髻，曳霓裳之衣，谓炜曰：“何崔子擅入皇帝玄宫耶？”炜乃舍琴再拜。女亦酬拜。炜曰：“既是皇帝玄宫，皇帝何在？”曰：“暂赴祝融宴尔。”遂命炜就榻鼓琴，炜弹《胡笳》。女曰：“何曲也？”曰：“《胡笳》也。”曰：“何以为《胡笳》，吾不晓也。”伟曰：“汉蔡文姬，即中郎邕之女也，被虏没于胡中。及归，感胡中故事，因抚琴而成斯弄，象胡中吹笳哀咽之韵。”女皆怡然曰：“大是新曲。”遂命酌醴传觞。炜乃叩首求归，词旨颇切。女曰：“崔子既来，皆是宿分，何必匆遽，幸且驻淹。羊城使者，少顷当来，可以随往。”谓崔子曰：“皇帝已配田夫人而奉箕帚，然便可相见。”崔子莫测所由，未敢应荷。已命侍女召田夫人，夫人不肯至，曰：“未奉皇帝诏，不敢见崔家郎君。”再命不至。女谓炜曰：“田夫人淑德美丽，世无俦匹，愿君子善待之，亦宿业耳。夫人，即齐王女也。”崔子曰：“齐王何人也？”女曰：“王讳横。昔汉初国亡而居海岛者。”逡巡，有日影入照座中。炜因举首，上见一穴，隐隐然睹人间天汉耳。四女曰：“羊城使者至矣。”遂有一白羊，冉冉自空而下，须臾至座间。背有一丈夫，衣冠俨然，执大笔，兼封一青竹简，上有篆宇，进于香几上。四女命侍女读之曰：“广州刺史徐绅死，安南都护赵昌克替。”女酌醴饮使者。使者唱喏。谓炜曰：“他日须与使者易服葺字，以相酬劳。”炜但唯唯。四女曰：“皇帝有敕，令与郎君国宝阳燧珠，将往至彼，当有胡人具十万缗而易之。”遂命侍女开玉函，取珠授炜。伟再拜而捧之，谓四女曰：“讳不曾朝谒皇帝，又非亲族，何见遗如是？”女曰：“郎君先人有诗，帝愧之，亦有诗继和。赏珠之意，已露诗中，不假仆说。郎君岂不晓耶？”炜曰：“敢遂请皇帝诗？”女命侍女书题于羊城使者笔管上，云：千岁荒台隳路隅，一章太守重椒涂。<br><br>&nbsp;&nbsp;&nbsp;&nbsp;感君拂拭意何极，报尔佳人与明珠。<br><br>&nbsp;&nbsp;&nbsp;&nbsp;炜曰：“皇帝原何姓字？”女曰：“已后当自知耳。”女又谓炜曰：“中元日须具美酒丰馔于广州蒲涧寺静室，吾辈当送田夫人往。”炜遂再拜告去。欲蹑使者之羊背。女曰：“知有鲍姑艾，可留少许。”炜但留艾，不知鲍姑是何人也，遂留之。瞬息而出穴，复于平地，遂失使者与羊所在。望其星汉，时及五更矣。俄闻蒲涧寺钟声，遂抵寺。僧人以早糜见饷，遂归广平。<br><br>&nbsp;&nbsp;&nbsp;&nbsp;崔子先第舍税居，至日往主人舍询之，已三年矣。主人谓炜曰：“子何所适，而三秋不返？”炜不实告。开其户，尘榻严然，颇怀凄怆。问刺史，徐绅果已死，而赵昌替矣。乃抵波斯店，潜鬻是珠。有老胡人一见，遂匍匐礼拜曰：“郎君的入南越王赵佗墓中来，不然不合得斯宝。”盖赵佗以珠为殉故也。崔子乃具实告，方知皇帝是赵佗也。佗亦曾称南越武帝耳。遂具十万缗而易之。崔子诘胡人曰：“何以辨之？”曰：“我大食国宝阳燧珠也。昔汉初赵佗使异人梯山航海，盗归番禹，仅千载矣。我国有能玄象者，言来岁国宝当归。故我王召我具大舶之资，抵番禺而搜索，今日果有所获矣。”遂出玉液而洗之，光鉴一室。胡人遽泛舶归大食去。伟得金，遂具家产。然羊城使者，竟无影响。<br><br>&nbsp;&nbsp;&nbsp;&nbsp;忽有事于城隍庙，见神像有类使者，又睹神笔上有细字，乃侍女所题也。方具酒脯而奠之，兼重粉绘，及广其宇，是知羊城即广州城隍庙，有五羊焉。又征任翁之室，则村老云，南越尉任嚣之墓耳。又登越王殿台，睹先人诗云：越井冈头松柏老，越王台上生秋草。<br><br>&nbsp;&nbsp;&nbsp;&nbsp;古墓千年无子孙，野人踏践成官道。<br><br>&nbsp;&nbsp;&nbsp;&nbsp;兼睹越王继和诗，踪迹颇异。乃询其主者。主者曰：“徐大夫绅，因登此台，感崔侍御诗，故重粉饰台殿，所以焕赫耳。”后将及中元日，遂丰洁香撰甘醴，留于蒲涧寺之僧室。夜半，果四女伴田夫人至，容仪艳逸，言旨澹雅。四女与崔生会饮谐谑，将晓告去。崔子遂再拜讫，致书达于越王，卑辞厚礼，敬荷而已。遂与夫人归室。因诘夫人曰：“既是齐王女，何以远配于南越？”夫人曰：“某国破家亡，遭越王所虏，以为嫔御，王薨因以为殉，乃今不知几时也。看烹郦生，如昨日耳。每忆故事，不觉潸然。”炜问曰：“彼四女何人也？曰：“其二东瓯王摇所献，其二闽越王无诸所献也，俱为殉耳。”又问曰：“昔四女云鲍姑，何人也？”曰：“鲍静女，葛洪妻也，多行灸道于南海耳。”炜叹曰：“乃昔乞丐之老妪焉。”又曰：“四女呼蛇为玉京子何也？”曰：“安期生长跨斯龙而朝玉京，故号之玉京子耳。”炜因在穴，饮龙之余，肌肤少嫩，筋骨轻捷。后居南海十余载，遂散金破产，栖心道门，挈室往罗浮访其鲍姑，后竟不知所适。<br><br>&nbsp;&nbsp;&nbsp;&nbsp;<font&nbsp;color='#cc0000'>郑绍<br><br>&nbsp;&nbsp;&nbsp;&nbsp;商人郑绍者，丧妻后，方欲再娶。行经华阴，止于逆旅。因悦华山之秀峭，乃自店南行，可数里，忽见青衣谓绍曰：“有人令传意，欲暂邀君。”绍曰：“何人也？”青衣回：“南宅皇尚书女也。适于宅内登台望见君，遂令致意。”绍曰：“女未适人耶？何以止于此？”青衣曰：“女郎方自往求婿，故止此。”绍诣之。俄及一大宅，又有侍婢数人，出命绍入，延绍于馆舍。逡巡，有一女子出，容甚丽，年可初笄，从婢十余，并衣锦绣。既相见，即谓绍曰：“既遂披觌，当出形迹，冀稍从容。”绍唯唯随之。复入一门，见珠箔银屏，焕烂相照。闺阁之内，块然无侣。绍乃问女：“是何皇尚书家？何得孤居如是耶，尊亲焉在？嘉偶为谁？虽荷宠招，幸祛疑抱。”女曰：“妾是故皇公之幼女也。少丧二亲，久离城郭，故止于此。方求自适，不意良人惠然辱顾，既惬所愿，何乐如之！”女乃命绍升榻坐定，具酒肴，出妓乐，不觉向夕。女引一金献绍曰：“妾求佳婿已三年矣。今既遇君子，宁元自得。妾虽惭不称，敢以金合卺，愿求奉箕帚。可乎？”绍曰：“予一商耳，多游南北，惟利是求。岂敢与簪缨家为戚属也？然遭逢顾遇，谨以为荣，但恐异日为门下之辱。”女乃再献金，自弹筝以送之。绍闻曲音凄楚，感动于心，乃饮之。交献，誓为伉俪。女笑而起，时已夜久，左右侍婢以红烛前导，成礼。至曙，女复于前阁备芳醪美馔，与绍欢醉。经月余，绍曰：“我当暂出，以缉理南北货财。”女泣曰：“鸳鸯匹对，未闻经月离也。”绍不忍矣。经月余，绍复言曰：“我商人也，泛江湖，涉道途，盖是常分。虽深诚见挽，若不出行，亦心有所不乐，愿勿以此为嫌。当如期而至。”女以绍言切，方许之。遂于家园张祖席以送。绍乃橐货就路。至明年春，绍复至此，但见红花翠竹，流水青山，杳无人迹。绍号恸经日而返。<br><br>&nbsp;&nbsp;&nbsp;&nbsp;<font&nbsp;color='#cc0000'>孟氏<br><br>&nbsp;&nbsp;&nbsp;&nbsp;维扬孟贞者，大商也，多在外贸易财宝。其妻孟氏，先寿春之妓人也，美容质，能歌舞，薄知书，稍有词藻。春日独游家园，四望而吟曰：可惜春时节，依前独自游。<br><br>&nbsp;&nbsp;&nbsp;&nbsp;无端两行泪，长只对花流。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;吟罢，泣下数行。忽有少年，容貌甚美，逾垣而入，笑曰：“何吟之苦耶？”孟氏大惊曰：“君谁家子，何得遂至于此，而复轻言也？”少年曰：“吾性落拓不拘检，惟爱高歌大醉。适闻吟咏，不觉喜动于心，所以逾垣而至。苟能容我花下一接良谈，我亦可以强攀清调也。”孟氏曰：“欲吟诗耶？”少年曰：“浮生如寄。少年时犹繁花正妍，黄叶又继，枉惹人间之恨，愁绪千端。岂如且偷顷刻之欢也。”孟氏曰：“妾有良人，去家数载，所恨当兹丽景，远在他乡。岂惟惋叹芳菲，固是伤嗟契阔。所以自吟拙句，略叙幽怀耳。不虞君之越涉吾地，而见侮如此也。宜速去，勿自取辱。”少年曰：“我向闻雅咏，今睹丽容，苟蒙见纳，虽死且不惜，况责言何害乎。”孟氏命笺，续赋诗曰：<br><br>&nbsp;&nbsp;&nbsp;&nbsp;谁家少年儿，心中暗自欺。<br><br>&nbsp;&nbsp;&nbsp;&nbsp;不道终不可，可即恐郎知。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;少年得诗，喜不自胜，乃答之曰：<br><br>&nbsp;&nbsp;&nbsp;&nbsp;神女配张硕，文君遇长卿。<br><br>&nbsp;&nbsp;&nbsp;&nbsp;逢时两相得，聊足慰多情。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;自是孟遂私之，挚归己舍。少年貌既妖艳，又善玄素，绸缪好合，乐可知也。逾年而夫自外归，孟氏优惧且泣。少年曰：“勿恐，吾固知其不久也。”言讫，腾身而去，阒无所见，不知其何怪也。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;<font&nbsp;color='#cc0000'>李章武<br><br>&nbsp;&nbsp;&nbsp;&nbsp;李章武，字子飞，其先中山人。生而敏博，遇事便了。工文好学，虽弘道自高，恶为洁饰，而容貌闲美，即之温然。少与清河崔信友善。信亦雅士，多聚古物。以章武精敏，每寻访辩论，皆洞达玄微，研究原本，时人比之张华。贞元七年，崔信任华州别驾，章武自长安诣之。数日，出行，于市北见一妇人，甚美。因绐信云：“须州外与亲故知闻。”遂僦舍于美人之家。主人姓王，此则其子妇也。乃悦而私焉。居月余，所计用值三万余，子妇所供费倍之。既而两心克谐，情好弥切。无何，章武系事，告归长安，殷勤叙别。章武留交颈锦绮一端，仍赠诗曰：<br><br>&nbsp;&nbsp;&nbsp;&nbsp;〖鸳鸯绮，知结几千丝。<br><br>&nbsp;&nbsp;&nbsp;&nbsp;别后寻难见，翻伤未别时。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;子妇答以白玉指环，曰：念指环，相思重相忆。<br><br>&nbsp;&nbsp;&nbsp;&nbsp;愿君永持玩，循环无终极。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;章武有仆杨杲，子妇赍钱一千，以奖其敬事之勤。既别，积八九年。章武游宦，亦无从与之闻。<br><br>&nbsp;&nbsp;&nbsp;&nbsp;至贞元十一年，因友人张元宗令下县，章武又自京师与元会。忽思曩好，乃回车涉渭水访之。日瞑，达华州，将舍于王氏之室。至其门，则阒无行迹，但外有宾榻而已。章武以为下里之民，或废业即农，暂居郊野，或宾邀聚，未始归复。但休止其门，且将别适他舍。见东邻之妇，就而访之。乃云王氏之长老，皆舍业而出游，其子妇殁已再周矣。又详与之谈，即云：“某姓杨，第六，为东邻妻。”复访郎何姓。章武具语之。又云：“曩曾有仆姓杨名杲乎？”曰：“有之。”因泣告曰：“某为里中妇五年，与王氏相善。尝云：我夫室犹如传舍，阅人多矣。其于往来见调者，皆殚财穷产，甘辞厚誓，未尝动心。顷岁有李十八郎，曾舍于我家。我初见之，不觉自失。后遂私侍枕席，实蒙欢爱。今与之别累年矣。思慕之心，或竟日不食，终夜无寝。我家人故不可托。复被彼夫东西，不时会遇。脱有至者，愿以物色名氏求之。如不参差，相托抵奉，并语深意。但有仆夫杨杲，即是，不二三年，子妇寝疾。临死，复见托曰：‘我本寒微，曾辱君子厚顾，心常感念。久以成疾，自料不治。曩所奉托，万一至此，愿申九泉衔恨，千古睽离之叹。仍乞留止此，冀神会于仿佛之中。’”章武乃求邻妇为开门，命从者治食物。方将具席，忽有一妇人，持帚，出房扫地。邻妇亦不之识。章武因访所从者，云是舍中人，又过而诘之，即徐曰：“王家亡妇感郎恩情，将见会。恐生怪怖，故使相闻。”章武许诺云：“章武所由来者，实为此也。虽显晦殊途，人皆忌惮，而思念情至，实所不疑。”言毕，执帚人欣然而去，逡巡映门，即不复见，乃具饮馔，呼自食。饮毕，安寝。<br><br>&nbsp;&nbsp;&nbsp;&nbsp;至二更许，篝灯在床之东南，忽尔稍暗，如此再三。章武心知有变，因命移烛背墙，置室东南隅。旋闻西北角，有声，如有人形，冉冉而至。五六步，即可辨其容色、衣服，乃主人子妇也。与昔见不异，但举止浮急，音调轻清耳，章武下床，迎拥携手，款若平生之欢。自云：“在冥录中，都忘亲戚。但思君子之心，如平昔耳。”章武倍与狎呢，间无他异。但数请令人视明星，若出，当须还，不可久住。每交欢之暇，即恳托谢邻妇杨氏，云：“非此人，谁达幽恨？”至五更，有人告可还。子妇泣下床，与章武连臂出门，仰望天汉，呜咽悲怨，却入室，自于裙带上解锦囊，囊中取一物似弹丸，其色绀碧，质又坚密，似玉而冷，状如小叶。章武不之识。子妇曰：“此所谓宝，出昆仑玄圃中。彼亦不可得。妾近与西岳玉京夫人戏，见此物在众宝上，爱而访之。夫人遂解以相授，云：‘洞天群仙，每得此一宝，皆为光荣。’以郎奉玄道，有精识，故以投赠。常愿宝之，此非人间之有。”遂吟诗曰：<br><br>&nbsp;&nbsp;&nbsp;&nbsp;河汉已倾斜，神魂欲超越。<br><br>&nbsp;&nbsp;&nbsp;&nbsp;愿郎更回抱，终天从此别。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;章武取白玉宝簪一以酬之，并答诗曰：<br><br>&nbsp;&nbsp;&nbsp;&nbsp;分从幽显隔，岂谓有佳期。<br><br>&nbsp;&nbsp;&nbsp;&nbsp;宁辞重重别，所叹去何之。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;因相持泣，良久，子妇复为诗曰：<br><br>&nbsp;&nbsp;&nbsp;&nbsp;昔辞怀复会，今别便终天。<br><br>&nbsp;&nbsp;&nbsp;&nbsp;新悲与旧恨，千古闭穷泉。<br><br>&nbsp;&nbsp;&nbsp;&nbsp;章武答曰：<br><br>&nbsp;&nbsp;&nbsp;&nbsp;后期杳无约，前恨已相寻。<br><br>&nbsp;&nbsp;&nbsp;&nbsp;别路行无信，何因得寄心。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;款曲叙别讫，遂却赴西北隅。行数步，犹回顾拭泪。云：“李郎无舍，念此泉下人。”复哽咽伫立，视天欲明，急趋至角，即不复见。但空室然，寒灯半灭而已。<br><br>&nbsp;&nbsp;&nbsp;&nbsp;章武乃促装，自下归长安，复归安定。后复之下，与张元宗及群官携酒宴饮，酒酣，章武怀感，因即事赋诗曰：<br><br>&nbsp;&nbsp;&nbsp;&nbsp;水不西归月暂圆，令人怅望古城边。<br><br>&nbsp;&nbsp;&nbsp;&nbsp;萧条明早分歧路，知更相逢何岁年。<br><br>&nbsp;&nbsp;&nbsp;&nbsp;吟毕，与群官别。独行数里，又自讽诵，忽闻空中有叹赏，音调凄恻。更问之，乃王氏子妇也，自云：“冥中各有地分。今于此闻郎高咏，知郎思眷，故冒阴司之责，远来奉送，千万自珍！”章武愈感之。及至长安，与道友陇西李助话，助亦感其诚而赋诗曰：<br><br>&nbsp;&nbsp;&nbsp;&nbsp;石沉辽海阔，剑别楚天长，<br><br>&nbsp;&nbsp;&nbsp;&nbsp;会合知无日，离心满夕阳。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;章武既事东平丞相府，因闲，召玉工视所得宝，工亦不知，不敢雕刻。后奉使大梁，又召玉工，粗能辨，乃因其形，雕作槲叶象。奉使上京，每以此物贮怀中。至市东街，偶见一胡僧，忽近马叩头云：“君有宝玉在怀，乞一见尔。”乃引于静处开怀视，僧捧玩移时，云：“此天上至物，非人间有也。”章武复来华州，访遗杨六娘，至今不绝。<br></font&nbsp;color='#cc0000'></font&nbsp;color='#cc0000'></font&nbsp;color='#cc0000'></font&nbsp;color='#cc0000'></font&nbsp;color='#cc0000'>