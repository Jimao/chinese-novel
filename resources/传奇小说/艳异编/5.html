&nbsp;&nbsp;&nbsp;&nbsp;<h1>艳异编卷三·龙神部&nbsp;灵应传</h1><br><br>&nbsp;&nbsp;&nbsp;&nbsp;<font&nbsp;color='#cc0000'>灵应传<br><br>&nbsp;&nbsp;&nbsp;&nbsp;泾州之东二十里，有故薛举城。城之隅，有善女湫。广袤数里，蒹葭聚翠，古木萧疏。其水湛然而碧，莫有测其浅深者。水族灵怪，往往见焉。乡人立祠于旁，曰九娘子神。岁之水旱禳，皆得祈请焉，又州之西二百余里，朝那镇之北，有湫神。因地而名日朝那神。其灵应，则居善女之右。唐乾符五年，节度使周宝在镇日，自仲夏之初，数数有云气，如奇峰者，如美女者，如鼠如虎者，由二湫而兴。至于丛激迅风，震雷掣电，发屋拔树，数刻而止。伤人害稼，其数甚多。宝责躬厉己，谓为政之未效，致阴灵之所谴也。至六月五日，午，视事之暇，昏然思寐，乃解巾就枕。寐犹未熟，见一武士，冠鍪披铠，持钺而立于阶下曰：“有女客在门，欲申参谒，故先听命。”宝曰：“尔为谁乎？”曰：“某即君之阍者，效役有年矣。”宝将诘其由，已见二青衣历阶而升，长跪于前曰：“九娘子自郊墅特来告谒。故先使下执事致命于明公。”宝曰：“九娘子非吾通家亲戚，安敢造次相面乎。”言犹未终，而见祥云细雨，异香袭人。俄有一妇人，年可十六八，衣裾素淡，容质窈窕，凭空而下，立庭庑之间，容仪绰约，有绝世之貌。侍者十余辈，皆服饰鲜洁，有如妃主之仪。顾步徊翔，渐及阶所。宝将稍避之，以俟其意。侍者趋而言曰：“贵主以君之节义可申，诚信可托，故将冤抑之状，上诉明公，明公忍不救其急难。”宝遂命升阶相见，宾主之礼，颇甚肃恭。登席而坐，祥烟四合，紫气充庭。敛态低鬟，若有忧戚之貌。宝命酌醴设馔，厚礼以待之。俄而敛袂离席，逡巡而言曰：“妾幸以寓止郊园，绵历多祀，醉酒饱德，蒙惠诚深。虽以孤枕寒床，甘心没齿。茕嫠有托，负荷逾多。但以显晦殊途，行止乖互。今乃迫于情礼，岂暇缄藏。倘鉴幽情，当敢披露。”宝曰：“愿闻其说，兼冀识其宗系。苟可展分，安敢以幽显为辞。君子杀身以成仁，徇其毅烈，蹈赴汤火，旁雪不平，乃宝之志也。”对曰：“妾家世会稽之县，十筑于东海之潭，桑榆坟垄，百有余代。其后遭世不造，瞰室贻灾，五百人皆遭庚氏焚炙之祸，纂绍几绝。不忍戴天，潜遁幽岩，庾冤莫雪。至梁天鉴中，武帝好奇，召人通龙宫，人枯桑岛，以烧燕奇味，结好于洞庭君宝藏主第七女，以求异宝。寻闻家仇庾昆罗自县白水，即弃官解印，欲承命请行，阴怀不道，因使得人龙门，假以求货，覆吾宗嗣。赖杰公敏鉴，知渠挟私请行，欲肆无辜之害。虑其反贻伊戚，辱君之命，言于武帝，武帝遂止。乃命合浦郡落黎县，欧越罗子春代行。妾之先宗，羞其共戴，虑其后患，乃率其族，韬光灭迹，易姓变名，避仇于新平真宁县安村。披榛盘穴，筑室于兹。先人敝庐，殆成胡越。今三世卜居，先为灵应君，寻受封应圣侯。后以阴灵普济，功德及民，又封普济王。威德临人，为世所重。妾即王之第九女也。弃年配于象郡石龙之少子。良人以世袭猛烈，血气方刚，宪法不拘，严父不禁，残虐视事，礼教蔑闻。未及期年，果贻天谴，覆宗绝嗣，削迹除名。惟妾一身，仅以获免。父母抑遣再行，妾终违命。王侯致聘，接珍交辕。诚愿既坚，遂欲援刀自劓。父母斥其刚烈，遂遣屏居于兹土之别邑，音问不通，于今三纪。虽慈颜未复，温清久违，离群索居，甚为得志。近年为朝那小龙，以季弟未婚，潜行礼聘。甘言厚市，峻阻复来。灭性毁形，殆将不可。朝那遂通好于家君，欲成其事。遂使其季弟权徙居于王畿之西，将质于我王，以成姻好。家君知妾之不可夺情，乃令朝那纵兵相逼，妾亦率其家童五十余人，付以兵仗，逆战郊原。众寡不敌。三战三北。师徒倦毙，犄角无怙。将欲收拾余烬，背城万一，而虑晋阳水急，台城火炎，一旦攻下，为顽童所辱。纵没于泉下，元面石氏之子。故《诗》云：泛彼柏舟，在彼中河，髡彼两髦，实维我仪。之死矢靡他，母也天只，不谅人只。<br><br>&nbsp;&nbsp;&nbsp;&nbsp;此卫世子孀妇自誓之词。又云：谁谓鼠无牙，何以穿我墉，谁谓女无家，何以速我讼。虽速我讼，亦不女从。<br><br>&nbsp;&nbsp;&nbsp;&nbsp;此召伯听讼衰乱之俗，微贞信之教，兴强暴之男，不能侵凌贞女也。今则公之教，可以精通显晦，贻范古今。贞信之教，固为姬之下者。幸以君之余力，少假兵锋，挫彼凶狂，存其鳏寡，成贱妾终天之誓，彰明公赴难之心。辄倾至诚，幸无见阻。”宝心虽许之，讶其辩博，欲拒以他事，以观其词。乃曰：“边徼事繁，烟尘在望。朝廷以西陲陷虏，芜没者三十余州。将议举戈，复其土壤。晓夕恭命，不敢自安。匪夕伊朝，前茅即举，空多愤诽，未暇承命。”对曰：“昔者楚昭王以方城为城，汉水为池，尽有荆蛮之地。藉父兄之资，强国外连，三良内助。而吴兵一举，鸟迸云奔，不暇婴城，迫于奔走。宝玉迁徙，宗社陵夷。万乘之灵，不能庇先王之朽骨。使申胥乞师于嬴氏，血泪污于秦廷，七日长号，昼夜靡息。秦伯悯其窘急，竟为出师，复楚退吴，仅存亡国。况秦氏为春秋之强国，申胥乃衰楚之大夫，而以矢尽兵穷，委身折节，肝脑涂地，感动于强秦。矧妾一女子，父母斥其孤贞，狂童凌其寡弱，缀旒之急，安得不少动仁人之心乎！”宝曰：“九娘子灵宗异派，呼吸风云，蠢尔黎元，固在掌握。又焉得示弱于世俗之人而自困如是者哉？”对曰：“父家族望，海内咸知。只如彭蠡、洞庭，皆外祖也。凌水、罗水，皆中表也。内外昆季，百有余人。散居吴越之间，各分地土。咸京八水，半是宗亲。若以遣一介之使，飞咫尺之书，告彭蠡、洞庭，召凌水、罗水，率维扬之轻锐，征八水之鹰扬，然后檄冯夷，说巨灵，鼓子胥之波涛，显阳侯之鬼怪，鞭驱列缺，指挥丰隆，扇疾风，翻暴浪，百道俱进，六师鼓行。一战而成功，则朝那一鳞，立为齑粉。泾城千里，坐变污潴。言下可观，安敢谬矣。顷者，泾阳君与洞庭外祖，世为姻戚。后以琴瑟不调，弃掷少妇，遭钱塘之一怒，伤生害稼，怀山襄陵，泾水穷鳞，寻毙外祖之牙齿。今泾上车轮马迹犹在，史传具存，固非谬也。妾又以夫族得罪于天，未蒙上帝昭雪，所以销声避影，而自困如是。君若不悉诚款，终以多事为词，则向者之言，不敢避上帝之责也。”宝遂许诺。卒爵撤馔，再拜而去。宝及晡方寤，耳闻目览，恍然如在。<br><br>&nbsp;&nbsp;&nbsp;&nbsp;翌日，遂遣兵士一千五百人，戍于少数庙之侧。是月七日，鸡初鸣，宝将晨兴，疏牖尚暗。忽于帐前有一人，经行于帷幌之间，有若侍巾柿者。呼之命烛，竟无酬对。遂厉声而斥之。乃言曰：“幽明有隔，幸不以灯烛见迫也。”宝潜知其异，乃屏气息音，徐谓之曰：“得非九娘子乎？”对曰：“某即九娘子之执事者也。昨日蒙君假以师徒，救其危患。但以幽显事别，不能驱策。苟能存其始卒，幸再思之。”俄而纱窗渐白，注目视之，悄无所见。宝良久思之，方达其义，遂呼吏，命按兵籍选亡没者名，得马军五百人，步卒一千五百人，数内选押衙盂远充行营都虞侯，牒送善女湫神。是月十一日，抽回戍庙之卒。见于厅事之前，转旋之际，有一甲士仆地。口动目瞬，问无所应，亦不似暴死者，遂置于廊虎之间，及明方悟。乃使人诘之。对曰：“某初见一人，衣青袍，自东而来，相见甚有札。谓某曰：‘贵主蒙相公垂莫大之恩，拯其焚溺，然亦未尽诚款。假尔明敏，再达幽情，幸勿辞免也。’某急以他词拒之，遂以袂相牵，懵然颠仆。但觉与青衣者继踵偕行，俄至其庙。促呼连拜，至于帏箔之前。见贵主，谓某云：‘昨蒙相公悯念孤危，俾尔戍于敝邑。往返途路，得元劳止。余近蒙相公再借兵师，深惬诚愿。观其士马兵强，衣甲利。然都虞侯孟远，才轻位下，甚无机略。今月九日，有游军三千余骑，掠我近郊。遂令盂远领新到将士，要击于平原之上。设伏不密，反为彼军所败。甚思一权谋之将。俾速归，达我情素。’言讫，拜辞而出。昏然似醉，余无所知矣。”宝验其说，与梦相符。意其质于前事，遂差制胜关使郑承符，以代盂远。是月十三日晚衙于后球场，沥酒焚香，牒请九娘神收管。至十六日，制胜关申云：“今月十三日夜，三更已来，关使暴卒。”宝惊叹，急使人驰传看之，至则果卒，惟心背不冷。暑月停尸，亦不败坏。其家甚异之。忽一夜，阴风惨冽，吹砂走石，发屋拔树，禾苗尽偃，及晓而止。云雾四布，连夕不解。至瞑，有迅雷一声，划如天裂。承符忽呻吟数息，其家剖棺视之，良久复苏。是夕，亲邻咸聚，悲喜相仍，信宿如故。家人诘其由，乃曰：“余初见一人，衣紫绶，乘骊驹，从者十余人。至门下马，命吾相见。揖让周旋，手捧一牒授吾云：‘贵主得吹尘之梦，知君负命世之才，欲遵南阳故事，思殄邦仇。使下臣持兹礼市，聊展敬于君子，而冀再康国步，幸不以三顾为劳也。’余不暇他辞，惟称不敢，酬酢之际，已见聘币罗于阶下，鞍马器甲。锦彩服玩、橐之属，咸布列于庭。吾辞不获免，遂再拜受之。即相促登车。所乘马异常骏快，饰装鲜活，仆御整肃。悠忽行百余里，有甲马三百骑，已来迎候。驱殿有大将军之行李，余亦甚得志。指顾之间，望见一城，雉牒穹崇，沟洫深浚。余惝恍不知所自。俄于郊外备帐乐，设亭，宴罢人城，观者如堵。传呼小使，交错其间。所经之门，不记重数。及至一处，有如公署。左右使余下马易衣，趋见贵主。贵主使人传命，请以宾主之礼见。余自谓，既受公文器甲临戎之具，即是臣也。遂坚辞，具戎服入见。贵主使人复命请去橐，宾主之间，降杀可也。余遂舍器仗而趋人，见贵主坐于厅上。余拜，一如君臣之礼。拜讫，连呼登阶。余亦再拜，升自西阶。见红妆翠眉、蟠龙髻凤而侍立者二十余辈；弹弦握管、花异服而执役者又数十辈。腰金拖紫、曳组攒簪而趋隅者，又非止一人也；轻裘大带、白玉横腰，而森罗于阶下者，其数甚多。次命召女客五六人，各有侍者十数辈，差肩接迹，累累而进，余亦低视长揖，不敢施拜。坐定，有大校数人，皆令与坐。举酒进乐。酒至，贵主敛袂举觞，将欲兴词，叙向来征聘之意。俄闻烽燧四起，叫噪喧呼云：‘朝那贼部，步骑数万人，今日平明，攻破堡寨，寻已人界，数道齐进，烟火不绝。请发兵救应。’侍坐者相顾失色，诸女不及叙别，狼狈而散。余及诸校，降阶拜谢，伫立听命。贵主降轩谓余曰：‘吾受明公非常之惠，悯以孤，继发师徒，拯其患难。然以车甲不利，权略是思。今不羞鄙陋，所以命将军者，正谓此危急也。幸不以幽僻为辞，少匡不迨。’遂别赐战马二匹，黄金甲一副，族旗旄钺、珍宝器用，充庭溢目，不可胜计。彩女二人，给以兵符，锡赉甚丰。余拜捧而出，传呼诸将，指挥部伍，内外响应。<br><br>&nbsp;&nbsp;&nbsp;&nbsp;“是夜出城，相次探报，皆云‘贼势渐雄’。余素谙其山川地理，形势孤虚。遂引军夜出，去城百余里，分布要害。明悬赏罚，号令三军。设三伏以待之。迟明，排布已毕。贼侈其前功，颇甚轻进，犹谓孟远之统众也。余自引轻骑，登高视之，见烟尘四合，行阵整肃。余先使轻兵搦战，示弱以诱之。接以短兵，且行且战。金革之声，天地裂坼。余引兵诈北，彼乃尽锐前趋，鼓噪一声，伏兵尽起。十里转战，四面夹攻。彼军败绩，死者如麻，再战再奔，朝那狡童，漏刃而去。从亡之卒，不过十人。余选生马二十骑追之，果生置于麾下。由是，血肉渍草木，脂膏润原野，腥秽荡空，戈甲山积。贼师以轻车驰送贵主，贵主登平朔楼以受之。举国士民，咸来会集。引于楼前，以札责问。惟称死罪，竟绝他词。遂令押赴都市腰斩。临刑，有一使乘传，来自王所，持急诏令，促赦朝那队，曰：‘朝那之罪，吾之罪也。汝可赦之，以轻吾过。’贵主以父母再通音问，喜不自胜。顾谓诸将曰：‘朝那妄动，即父之命也。今使赦之，亦父之命也。昔吾违命，乃贞节也。今若又违，是不祥也。’遂释其缚，使单车送归。未及朝那，包羞而卒于路。余以克敌之功，大被宠赐，寻备礼。拜平难大将军，食朔方一万三千户，别赐宅第、舆马、宝器、衣服、婢仆、园林、邸第、麾幢、铠甲，次及诸将，赏赉有差。明日，大宴，与坐者不过五六人。前所见六七女，皆来侍坐。丰姿艳态，愈更动人。笑语竟夕，酣饮甚欢。酒至，贵主觞筋言曰：‘妾之不幸，少处空闺。天赋孤贞，不从严父之命。屏居于此三纪矣。蓬首灰，心，未得其死。邻童迫胁，几至颠危。若非相公之殊惠，将军之雄武，则息国不言之妇，又为朝那之囚耳。永言斯惠，终天不忘。’遂以七宝钟酌酒，使人持送郑将军。吾因避席，再拜而饮。余自是颇动归心，词理恳切，遂许给假一月。宴罢，明日，辞谢讫，拥其麾下三十余人，返于来路。所经之处，闻鸡犬，颇甚酸辛。俄顷到家，见家人聚哭，灵帐俨然。麾下一人，令余促人棺缝之中。余拟前，而为左右所耸。俄闻震雷一声，醒然而悟。<br><br>&nbsp;&nbsp;&nbsp;&nbsp;承符自此不事家产，惟以后事付孥李。果经一月，无疾而终。其初欲暴卒，每告其所亲曰：“余本机钤人用，效节戎行。虽奇功蔑闻，而薄效粗立。泊遭衅累，谴谪于兹。平生志气，郁然未申。丈夫终当扇长风，摧巨浪，挟泰山以压卵，决东海以沃萤。奋其鹰犬之心，为人雪不平之事。吾朝夕当有所受。与子分襟，固不久矣。”其月十三日，有人自薛举城，晨发十余里，天初平晓，忽见前有车尘竞起，族旗焕赫，甲马数百人。中拥一人，气概洋洋然。逼而视之，郑承符也。此人惊讶移时，因仁立于路左。瞥见如风云，抵善女湫而去，俄无所见。<br></font&nbsp;color='#cc0000'>