&nbsp;&nbsp;&nbsp;&nbsp;<h1>艳异编卷二十四·义侠部二&nbsp;花月</h1><br><br>&nbsp;&nbsp;&nbsp;&nbsp;<font&nbsp;color='#cc0000'>花月新闻已志书姜秀才剑仙事，以为舒人。今得淄州姜子简廉夫手抄《花月新闻》一编，纪此段甚的，故复书之。贵于志审实，不嫌重复，然大概本末略同也。廉夫之子寺丞未第时，肄业乡校。尝偕同舍生出游，入神祠，睹捧印女子，像容端丽，有惑志焉。戏解手帕，系其臂为定财。归即被疾，同舍生谓其获罪于神，使备牲醴往谢。于是力疾以行。奠享礼毕，诸人驰马先还，姜在后失道。日且暮，恍惚见白气亘空。正当马首。天将晓，始到家。妻孥相视，问讯劳苦。方就枕，闻外间呵殿声，一女子绝色，自轿出，上堂拜姜母，启云：“妾与郎君有喜约，愿得一至卧内。”姜欣然而起。妻将引避，女请曰：“吾久弃人间事，不可以我故，间汝夫妇之情。”妻亦相拊接，欢如姊妹。女事姑甚谨。值端午节，一夕制彩丝百副，尽饷族党。其人物花草，字画点缀，历历可数。自是皆以仙姑称之。居亡何，白其姑，言新妇且有大厄，乞暂许他适避灾，再拜而别。出门，遂不见。姜氏尽室惊忧。<br><br>&nbsp;&nbsp;&nbsp;&nbsp;顷之，一道士来，问姜曰：“君面色不祥，奇祸立至，何为而然？”具以曲折告。道士令干净室设榻。明日复来，使人径就榻坚卧，戒家人，须正午乃启门。久之，寒气逼人，刀剑戛击之声不绝。忽若一物堕榻下。日午启钥，道士已至，姜出迎，笑曰：“无虑矣。”令视所堕物，一髑髅，如五斗大。出箧中药一刀圭糁之，悉化为水。姜问其怪，道士曰：“吾与女子皆剑仙，女先与一人绸缪，遽舍而从汝，以故怀忿，欲杀汝二人。吾亦相与有宿契，特出力救汝，今事幸获济，吾亦去矣。”<br><br>&nbsp;&nbsp;&nbsp;&nbsp;才去，女即来。遂同室如初，罹姜母之丧，哀器呕血。姜妻继亡，抚育其子如己出。靖康之变，不知所终。廉夫后寓鄱阳而卒。厥孙曰好古，至今为饶人。<br></font&nbsp;color='#cc0000'>