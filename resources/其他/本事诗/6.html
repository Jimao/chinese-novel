诗人刘希夷尝为诗曰：“今年花落颜色改，明年花开复谁在？”忽然悟曰：“其不祥欤。”复遘思逾时，又曰：“年年岁岁花相似，岁岁年年人不同。”又恶之。或解之曰：“何必其然。”遂两留之，果以来春之初下世。<br><br>崔曙进士作《明堂火珠》诗试帖曰：“夜来双月满，曙后一星孤。”当时以为警句。及来年曙卒，唯一女名星星，人始悟其自谶也。范阳卢献卿，大中中，举进士，词藻为同流所推。作《愍征赋》数千言，时人以为庾子山《哀江南》之亚。今谏议大夫司空图为注之。连不中第，薄游衡湘，至郴而病，梦人赠诗曰：“卜筑郊原古，青山唯四邻。扶疏绕台榭，寂寞独归人。”后旬日而殁，郴守为葬之近郊，果以夏初窆，皆符所梦。