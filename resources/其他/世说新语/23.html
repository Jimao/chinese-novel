1晉文王功德盛大，坐席嚴敬，擬於王者，唯阮籍在坐，箕踞嘯歌，酣放自若。 <br><br>2王戎弱冠詣阮籍，時劉公榮在坐，阮謂王曰：「偶有二斗美酒，當與君共飲，彼公榮者無預焉。」二人交觴酬酢，公榮遂不得一杯，而言語談戲三人無異。或有問之者，阮答曰：「勝公榮者，不可不與飲酒；不如公榮者，不可不與飲酒；唯公榮，可不與飲酒。」 3鍾士季精有才理，先不識嵇康，鍾要於時賢俊者之士，俱往尋康。康方大樹下鍛，向子期為佐鼓排。康揚槌不輟，傍若無人，移時不交以言。鍾起去，康曰：「何所聞而來？何所見而去？」鍾曰：「聞所聞而來，見所見而去。」 <br><br>4嵇康與呂安善，每一相思千里命駕。安後來，值康不在，喜出戶延之，不入，題門上作「鳳」（繁體）字而去。喜不覺，猶以為欣，故作。「鳳」（繁體）字，凡鳥也。 <br><br>5陸士衡初入洛，咨張公所宜詣；劉道公是其一。陸既往，劉尚在哀制中。性嗜酒，禮畢，初無他言，唯問：「東吳有長柄壺盧，卿得種來不？」陸兄弟殊失望，乃悔往。 6王平子出為荊州，王太尉及時賢送者傾路。時庭中有大樹，上有鵲巢，平子脫衣巾，逕上樹取鵲子，涼衣拘閡樹枝，便復脫去。得鵲子還下，弄，神色自若，傍若無人。 <br><br>7高坐道人於丞相坐，恆偃臥其側。見卞令，肅然改容云：「彼是禮法人。」 <br><br>8桓宣武作徐州，時謝奕為晉陵，先粗經虛懷，而乃無異常。及桓還荊州，將西之間，意氣甚篤，奕弗之疑。唯謝虎子婦王悟其旨，每曰：「桓荊州有意殊異，必與晉陵俱西矣。」俄而引奕為司馬。奕既上，猶推布衣交。在溫坐，岸幘嘯詠，無異常日。宣武每曰：「我方外司馬。」遂因酒，轉無朝夕禮。桓捨入內，奕輒復隨去。後至奕醉，溫往主許避之。主曰：「君無狂司馬，我何由得相見？」 <br><br>9謝萬在兄前，欲起索便器。於時阮思曠在坐，曰：「新出門戶，篤而無禮。」 10謝中郎是王藍田女婿。嘗著白綸巾，肩輿徑至揚州聽事見王，直言曰：「人言君侯癡，君侯信自癡。」藍田曰：「非無此論，但晚令耳。」 11王子猷作桓車騎騎兵參軍。桓問曰：「卿何署？」答曰：「不知何署，時見牽馬來，似是馬曹。」桓又問：「官有幾馬？」答曰：「『不問馬』，何由知其數？」又問：「馬比死多少？」答曰：「『未知生，焉知死。』」 <br><br>12謝公與謝萬共出西，過吳郡，阿萬欲相與共萃王恬許，太傅云：「恐伊不必酬汝，意不足爾。」萬猶苦要，太傅堅不回，萬乃獨往。坐少時，王便入門內，謝殊有欣色，以為厚待己。良久，乃沐頭散發而出，亦不坐，仍據胡床，在中庭曬頭，神氣傲邁，了無相酬意。謝於是乃還，未至船，逆呼太傅，安曰：「阿螭不作爾。」 <br><br>13王子猷作桓車騎參軍。桓謂王曰：「卿在府久，比當相料理。」初不答，直高視，以手版拄頰云：「西山朝來，致有爽氣。」 14謝萬北征，常以嘯詠自高，未嘗撫慰眾士。謝公甚器愛萬，而審其必敗，乃俱行，從容謂萬曰：「汝為元帥宜數喚諸將宴會，以說眾心。」萬從之。因召集諸將，都無所說，直以如意指四坐云：「諸君皆是勁卒。」諸將甚憤恨之。謝公欲深著恩信，自隊主將帥以下，無不身造，厚相遜謝。及萬事敗，軍中因欲除之。復云：「當為隱士。」故幸而得免。 <br><br>15王子敬兄弟見郗公，躡履問訊，甚修外生禮。及嘉賓死，皆著高屐，儀容輕慢。命坐，皆云：「有事，不暇坐。」既去，郗公慨然曰：「使嘉賓不死，鼠輩敢爾！」 <br><br>16王子猷嘗行過吳中，見一士大夫家極有好竹，主已知子猷當往，乃灑埽施設，在聽事坐相待。王肩輿徑造竹下，諷詠良久，主已失望，猶冀還當通。遂直欲出門。主人大不堪，便令左右閉門，不聽出。王更以此賞主人，乃留坐，盡歡而去。 17王子敬自會稽經吳，聞顧辟疆有名園。先不識主人，逕往其家。值顧方集賓友酣燕，而王遊歷既畢，指麾好惡，傍若無人。顧勃然不堪曰：「傲主人，非禮也；以貴驕人，非道也。失此二者，不足齒之傖耳！」便驅其左右出門。王獨在輿上回轉，顧望左右移時不至，然後令送著門外，怡然不屑。