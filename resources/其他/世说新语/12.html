1王大將軍年少時，舊有田舍名，語音亦楚。武帝喚時賢共言伎藝事，人人皆多有所知，唯王都無所關，意色殊惡，自言知打鼓吹，帝即令取鼓與之。於坐振袖而起，揚槌奮擊，音節諧捷，神氣豪上，傍若無人，舉坐歎其雄爽。 <br><br>2王處仲，世許高尚之目。常荒恣於色，體為之弊，左右諫之，處仲曰：「吾乃不覺爾。如此者甚易耳！」乃開後□（門合），驅諸婢妾數十人出路，任其所之，時人歎焉。 <br><br>3王大將軍自目：「高朗疏率，學通左氏。」 <br><br>4王處仲每酒後，輒詠「老驥伏櫪，志在千里。烈士暮年，壯心不已」。以如意打唾壺，唾壺邊盡缺。 <br><br>5晉明帝欲起池台，元帝不許。帝時為太子，好養武士，一夕中作池，比曉便成。今太子西池便是也。 <br><br>6王大將軍始欲下都更分樹置，先遣參軍告朝廷，諷旨時賢。祖車騎尚未鎮壽春，□（目真）目厲聲語使人曰：「卿語阿黑：何敢不遜！摧攝回去，須臾不爾，我將三千兵，槊腳令上！」王聞之而止。 <br><br>7庾稚恭既常有中原之志，文康時權重，未在己。及濟堅作相，忌兵畏禍，與稚恭歷同異者久之，乃果行。傾荊、漢之力，窮舟車之勢，師次於襄陽，大會寮佐，陳其旌甲，親援弧矢曰：「我之此行，若此射矣！」遂三起三疊。徒眾屬目，其氣十倍。 <br><br>8桓宣武平蜀，集參僚置酒於李勢殿，巴蜀縉紳莫不悉萃。桓既素有雄情爽氣，加爾日音調英發，敘古今成敗由人，存亡系才，奇拔磊落，一坐讚賞不暇坐。既散，諸人追味余言。於時尋陽周馥曰：「恨卿輩不見王大將軍。」馥曾作敦掾。 9桓公讀高士傳，至於陵仲子，便擲去，曰：「誰能作此溪刻自處！」 <br><br>10桓石虔，司空豁之長庶也，小字鎮惡，年十七八，未被舉，而童隸已呼為鎮惡郎。嘗住宣武齋頭。從征枋頭。車騎沖沒陳，左右莫能先救。宣武謂曰：「汝叔落賊\，汝知不？」石虔聞之。氣甚奮，命朱闢為副，策馬於萬眾中，莫有抗者，遂致沖還，三軍歎服。河朔後以其名斷瘧。 <br><br>11陳林道在西岸，都下諸人共要至牛渚會。陳理甚佳，人欲共言折，陳以如意拄頰，望雞籠\山歎曰：「孫伯符志業不遂！」於是竟坐不得談。 <br><br>12王司州在謝公坐，詠「入不言兮出不辭，乘回風兮載雲旗」，語人云：「當爾時，覺一坐無人。」 13桓玄西下，入石頭，外白：「司馬梁王奔叛。」玄時事形已濟，在平乘上笳鼓並作，直高詠云：「簫管有遺音，梁王安在哉？」