演小说者多矣，或假忠孝以成文，或夸淫靡以乱悦，究之，盈前矛戟，满目荆榛，事不辨乎妍媸，自难谐夫雅俗已。趣斋主人负性英奇，寄情诗酒，往往乘醉放舟，与诸同人袭曼倩之诙谐，学庄周之隐语。一时闻者，无不哑然失笑。此《飞跎全传》之所以作也。书为同人欣赏，久请付梓，而主人终以游戏所成，惟恐受嗤俗目，不敢问世。昨因坊请甚殷，乃掀髯大噱曰：红尘鹿鹿，触绪增愁，所谓人世难逢开口笑，不独余悼之戚之。苟得是编而览焉，非拍案以狂呼，即抚膺而叫绝。若徒谓灵心慧舌，变化神奇，亦壮夫之所不为，岂有心无道之所乱容求媚者哉。余故于主人之刻是传即书，其所言如此，是为序。<br><br>　　　　嘉庆丁丑孟夏上浣一笑翁漫识