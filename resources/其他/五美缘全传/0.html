美人者，天之灵秀所钟，得一已难，况倍之而复蓰之乎！暮春坐海棠花下，客持《五美缘》见示。细加详阅，窃思钱月英之纯贞、赵翠秀之纯烈、钱落霞之纯谨，守志完身，仗义除逆，俱巾帼中仅见者。至若蕙兰坚随寒士，飞英爱服将材，亦不愧美人之号。冯生何福，消受如许温柔乡也。他如林公吏治附书之，足长智识。信乎天生才子必配佳人，钟灵毓秀，天之所以成全美人也，如《五美缘》，其一也耶？ <br><br>　　　　　　　　　　壬午谷雨前二日寄生氏 <br><br>　　　　　　　　　　　　　　　题于塔影楼之西榭