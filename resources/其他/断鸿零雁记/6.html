后此四日，牧师夫妇为余置西服。及部署各事既竟，乃就余握别曰：“舟于正午启舷，孺子珍重，上帝必宠锡尔福慧兼修。尔此去可时以笺寄我。”语毕，其女公子曳蔚蓝文裾以出，颇有愁容。至余前殷殷握余手，亲持紫罗兰花及含羞草一束、英文书籍数种见贻。余拜谢受之。俄而海天在眼，余东行矣。 <br><br>船行可五昼夜，经太平洋。斯时风日晴美，余徘徊于舵楼之上，茫茫天海，渺渺余怀。即检罗弼大家所贻书籍，中有莎士比尔，拜轮及室梨全集。余尝谓拜轮犹中土李白，天才也；莎士比尔犹中土杜甫，仙才也；室梨犹中土李贺，鬼才也。乃先展拜轮诗，诵《哈咯尔游草》，至末篇，有《大海》六章，遂叹曰：“雄浑奇伟，今古诗人，无其匹矣。”濡笔译为汉文如左： <br><br>　　　　　　　　皇涛澜汗　　灵海黝冥　　万艘鼓楫　　泛若轻萍 <br>　　　　　　　　芒芒九围　　每有遗虚　　旷哉天沼　　匪人攸居 <br>　　　　　　　　大器自运　　振荡帠夆　　岂伊人力　　赫彼神工 <br>　　　　　　　　罔象乍见　　决舟没人　　狂謈未几　　遂为波臣 <br>　　　　　　　　掩体无棺　　归骨无坟　　丧钟声嘶　　逖矣谁闻 <br>　　　　　　　　谁能乘蹻　　履涉狂波　　藐诸苍生　　其奈公何 <br>　　　　　　　　泱泱大风　　立懦起罢　　兹维公功　　人力何衰 <br>　　　　　　　　亦有雄豪　　中原陵厉　　自公匈中　　擿彼空际 <br>　　　　　　　　惊浪霆奔　　慑魂愯神　　转侧张皇　　冀为公怜 <br>　　　　　　　　腾澜赴厓　　载彼微体　　抍溺含弘　　公何岂弟 <br>　　　　　　　　摇山憾城　　声若雷霆　　王公黔首　　莫不震惊 <br>　　　　　　　　赫赫军艘　　亦有浮名　　雄视海上　　大莫与京 <br>　　　　　　　　自公视之　　藐矣其形　　纷纷溶溶　　旋入沧溟 <br>　　　　　　　　彼阿摩陀　　失其威灵　　多罗缚迦　　壮气亦倾 <br>　　　　　　　　傍公而居　　雄国几许　　西利佉维　　希腊罗马 <br>　　　　　　　　伟哉自由　　公所锡予　　君德既衰　　耗哉斯土 <br>　　　　　　　　遂成遗虚　　公目所睹　　以敖以娱　　旛回涛舞 <br>　　　　　　　　苍颜不皲　　长寿自古　　渺瀰澶漫　　滔滔不舍 <br>　　　　　　　　赫如阳燧　　神灵是鉴　　别风淮雨　　上临下监 <br>　　　　　　　　扶摇羊角　　溶溶澹澹　　北极凝冰　　赤道淫滟 <br>　　　　　　　　浩此地镜　　无裔无襜　　圆形在前　　神光耷闪 <br>　　　　　　　　精鬽变怪　　出尔泥淰　　回流云转　　气易舒惨 <br>　　　　　　　　公之淫威　　忽不可验 <br>　　　　　　　　苍海苍海　　余念旧恩　　儿时水嬉　　在公膺前 <br>　　　　　　　　沸波激岸　　随公转旋　　淋淋翔潮　　媵余往还 <br>　　　　　　　　涤我匈臆　　慑我精魂　　惟余与女　　父子之亲 <br>　　　　　　　　或近或远　　托我元身　　今我来斯　　握公之鬊 <br><br>余既译拜轮诗竟，循还朗诵。时新月在天，渔灯三五，清风徐来，旷哉观也。翌晨，舟抵横滨，余遂舍舟投逆旅，今后当叙余在东之事。