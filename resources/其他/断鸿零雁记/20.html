余一日无事，偶出春淙亭眺望，忽见壁上新题，墨痕犹湿。余细视之，即《捐官竹枝词》数章也，其词曰：<br> <br>　　二品加衔四品阶， 皇然绿轿四人抬。 <br>　　黄堂半跪称卑府， 白简通详署宪台。 <br>　　督抚请谈当座揖， 臬藩接见大门开。 <br>　　便宜此日称观察， 五百光洋买得来。 <br>　　大夫原不会医生， 误被都人唤此名。 <br>　　说梦但求升道府， 升阶何敢望参丞。 <br>　　外商吏礼皆无分， 兵户刑工浪挂名。 <br>　　一万白银能报效， 灯笼马上换京卿。 <br>　　一麾分省出京华， 蓝顶花翎到处夸。 <br>　　直与翰林争俸满， 偶兼坐办望厘差。 <br>　　大人两字凭他叫， 小考诸童听我枷。 <br>　　莫问出身清白否， 有钱再把道员加。 <br>　　工赈捐输价便宜， 白银两百得同知。 <br>　　官场逢我称司马， 照壁凭他画大狮。 <br>　　家世问来皆票局， 大夫买去署门楣。 <br>　　怪他多少功牌顶， 混我胸前白鹭鹚。 <br>　　八成遇缺尽先班， 铨补居然父母官。 <br>　　刮得民膏还夙债， 掩将妻耳买新欢。 <br>　　若逢苦缺还求调， 偏想诸曹要请安。 <br>　　别有上台饶不得， 一年节寿又分餐。 <br>　　补褂朝珠顶似晶， 冒充一个状元郎。 <br>　　教官都作加衔用， 殷户何妨苦缺当。 <br>　　外放只能抡刺史， 出身原是做厨房。 <br>　　可怜裁缺悲公等， 丢了金钱要发狂。 <br>　　小小京官不足珍， 素珠金顶亦荣身。 <br>　　也随编检称前辈， 曾向王公作上宾。 <br>　　借与招牌充薙匠， 呼来雅号冒儒臣。 <br>　　衔条三字翰林院， 诳得家人唤大人。 <br><br>余读至此，谓其词雅谑。首章指道员，其二郎中，其三知府，其四同知，其五知县，其六光禄寺署丞，其七待诏，惜末章为风雨剥灭，不可辨，只剩： <br><br>　　天丧斯文人影绝，官多捷径士心寒。 一联而已。此时科举已废，盖指留学生而言也。 <br><br>余方欲行，适有少年比丘，负囊而来。余观其年，可十六七，面带深忧极恨之色。见余即肃容合十，向余而言曰： <br><br>“敬问阿师，此间能容我挂单否乎？” 余曰：“可，吾导尔至客堂。” <br><br>比丘曰：“阿弥陀佛。” <br><br>余曰：“子来从何许？观子形容，劳困已极，吾请助子负囊。” <br><br>比丘颦蹙曰：“谢师厚意。吾果困顿，如阿师言。吾自湖南来者，吾发愿参礼十方，形虽枯槁，第吾心中懊恼，固已净尽无余，且勿知苦为何味也。”