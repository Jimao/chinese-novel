尝观《中庸》原天于性，孔子从欲于心，则似乎人身之喜、怒、哀、乐，一心一性尽之矣，何有于情。孰知宇宙中，在天有风有月，在地有山有水，在草木有花有柳，在鸟兽有禽有鱼，在居室有玉堂有金屋，在饮食有醇酒有肥甘，在四时有春夏秋冬，何一不含香吐色，何一不逞态作姿，以为动情之物。情一动于物，则昏而欲迷，荡而忘返，匪独情自受亏，并心性亦未免不为其所牵累。故欲收心正性，又不得不先定其情。<br><br>虽然，情岂易定者耶？试思情之为情，虽非心而彷佛似心，近乎性而又流动非性。触物而起，一往而深，系之不住，推之不移。柔如水，痴如蝇，热如火，冷如冰。当其有，不知何生﹔及其无，又不知何灭，夫岂易定者耶！矧撼其定者，又不独风月，山水，花柳，禽鱼，种种之物而已。更有若螓首蛾眉之人，花容月貌之人，粉白黛绿之人，则又情所最锺而过于百物者也。<br><br>情既锺于是人，则情应定于是人矣。不知其人之美不一，则情之定于其人其美者亦不一。文君眉画远山，相如之情宜乎定矣，奈何一瞬忽又移于茂陵之女子？飞燕娇倚新妆，汉王之情宜乎定矣，奈何片晌而又移于偏宫之合德？此岂相如、汉王之情不定哉？亦文君、飞燕之人之美不足以定其情也。故班姬有纨扇之悲，唐诗有但保红颜之句。噫！此甚言情之不定而感深矣。然则情终不可定耶？非然也。风不波则水定，云不掩则月定。情有所驰者，情有所慕也。使其人之色香秀美，饱满其所慕，则又何驰？情有所移者，情有所贪也。使其人之姿态风华，餍饫其所贪，则又何移？不移不驰，则情在一人，而死生无二定矣。情定则如磁之吸铁，拆之不开﹔情定则如水之走下，阻之不隔。再欲其别生一念，另系一思，何可得也？虽然，难言也。<br><br>眉不春山，则春山必饶黛色而销人魂﹔目不秋水，则秋水必余俏波而荡人魄﹔体态不花研柳媚，则花柳必别弄芳菲而逗人心﹔言语不燕娇莺滑，则莺燕必更出新声而撩人意，将又使一片柔情，如落花飞絮，是谁之过欤？因知情不难于定，而难于得定情之人耳。此双星、江蕊珠所以称奇足贵也。惟其称奇足贵，而情定则由此而收心正性，以合于圣贤之大道不难矣。此书立言虽浅，而寓意殊深，故代为叙出。<br><br>    素政堂主人题于天花藏