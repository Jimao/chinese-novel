　　太医某，大兴人，失其姓名。轻裘肥马，日奔走于九门，以是致富。延者日积于门，非日晡不到病家，不顾病者之望眼穿也。每视一病，写一方，不论效不效，例奉千钱，否则不至也。日暮归，从人马后，囊橐尽满，人或怪其来迟，则色然曰：“甫从某王、某公主、某大老爷府宅中来。”盖非一时势位炫赫者，不肯流诸齿颊也。人无如之何，任之而已。<br><br>　　一日，看病归，独宿斋中，梦见一人，若甚相熟，而不记姓名，持片纸付之曰：“时日至，所负当见还矣。”医取纸反复检视，空无一字，怀惑间，已失其人所在。惊而寤，听漏声三下，家人叩户报孺人生子矣。医毛发森竖，心知子为索债者，特未审所负几何耳。子既长，忤逆异常，视父母如寇仇，看钱财如粪土，日向母索钱百文，顷刻即尽。积十余年，家渐落，母或稍吝，则裂眦相向，势将用武。母惧而复给之，不敢面斥，阴诉医，医闭目摇首曰：“勿再言，此子使我心胆坠地。”因以所梦告妻，妻惊曰：“有字之券，或可量力取偿；若无字之券，知负彼几何。宁有穷斯耶”老奴以药杀人，不知几许，新鬼繁冤旧鬼哭，此子必其酋也。彼奉冥檄，挟恨而来，敢与之较耶？”言次大恸曰：“老奴草菅人命，毒心应手，致获此报。牵率老娘，以致于此，老奴已矣，抑念老娘何辜乎？”妾从旁慰谢曰：“大郎虽不肖，小郎行当成立，何必反目？”妻唾其面曰：“呸，汝痴心，尚过望耶？天之报施老奴者，如此不爽，纵有百子，亦必沆瀣一气，岂复有以德报怨者？”医默然无以应，条釺而已。<br><br>　　又十余年，一夕，复梦其人至，言：“债负已清，可还汝券，然尚欠一命，会须同见冥王。”医醒而大病，自知不起，乃以其语告妻，嘱托后事。阅二日，其子暴死。医泣曰：“时至矣。”夜分果亡。少子亦不肖，遂落魄，啼饥号寒，迄今不止云。<br><br>　　闲斋曰：<br><br>　　庸医杀人，当获此报。特一人之债易偿，多人之命难抵，轮回堕落，尚有穷期耶？医之不能有活人手，而影响脉理以渔利者，睹此惨报，未识亦肯稍袖毒手否？<br><br>　　兰岩曰：<br><br>　　庸医杀人，罪不容死，况趋势贪利，虽不以病者为事，潦草匆忙，以药人者乎？病家之心如焚，而医人之视若戏，死者虽属天数，庸不冤乎？耗其财，索其命，报亦惨哉！