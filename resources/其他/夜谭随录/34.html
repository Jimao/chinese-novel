　　宜君诸生韩某，年二十，资质韶秀。读书于玉皇庙之后阁，服役者，一小童而已。一日，童送食上阁，见生瞑目兀坐，寂然不动，以两指夹书一页，似欲翻阅者。亟唤不应，童心悸，呼道士入阁，视之，皮肉已寒，气已绝矣。道士大骇，告其家。家惟孀母并一姊，闻之，惊惶失措，急至阁，抚尸大骇。鸣诸官，邑宰刘公（士夫）往相之，一无伤损，唯阴囊肿起如猪脬，阳具青黑，坚硬如铁，自脐下中分一线，直至肛门，红似胭脂。老于仵作行者皆不能辨。讯道士及童，实不知情，大索阁上，亦无可迹，遂成疑案，事遂寝。后廉知生小有才，而渔色无厌，故有是报。<br><br>　　兰岩曰：<br><br>　　渔色者，宜警是哉！