　　酆都市上有道人，面黑而髯，身而瘦。不详其姓氏里居，亦不详其年岁。或曰：“听其语音，似湖湘人。”或曰：“似河南。”“似成都。”悉不可必。以形求之，常绾双髻，咸以双髻道人呼之。县有富人吕氏，生七子二女，同居各爨，有贾者、客者、从军者、游而惰者，无足纪述。惟六子骅，纳粟为太学生，少年任侠，尤癖好符咒之事。平居购求秘书，盈囊累笈，终日闭门检阅，硃笔黄纸，与香烛错列，夜间戟指禹步。一家莫测所为，唯二妹附和之，而卒无一成，殊为郁结。　　一日，游平都山，偕徐、邵二友过市，见道人立坊下，遮道谓骅曰：“诸郎雅游，能携我一行否？”骅难之曰：“马止于三，先生岂可独步，与厮仆伍？”道人曰：“郎第行，勿为我虑。”骅及徐、邵并辔往，既至，道人已先在。骅问来何速，道人曰：“由捷径耳。”骅颇疑之。酒半，邵言其先人官九江时，每游庐山，熟闻其名胜，恨远不能至。道人曰：“诸郎有庐山在念耶，盍即此一往游之？”徐、邵咸笑其诞，骅独欣然愿往。<br><br>　　道人令闭目，去其履襪，以指蘸唾书符于两跖，喝曰：“起！”便觉两耳风涛汹涌之声，一食顷，足已践地，开眼见白云满衣，罡风砭骨，盖已立五峰绝顶。道人曳之，并坐石上，以袖拂之，风定云开。俯瞰下方，一目千里，诸山扑地如培砄，湖光一片。康郎、大姑，似螺嵌冰盘；万点风帆，若蝇矢集镜；绕山诸郡县，尽作碧烟数点，历历可指。道人曰：“子知之乎？此庐山极巅也。值此亦有出尘之想否？则生斯世，凡百可为，若能登最上乘，斯不负精力。况神仙一道，又子昌歜、羊枣之嗜，诚所谓一求便得者。子其留意，时哉弗可失也。”骅不觉自投于地，涕泗交流，千万首肯。既而道人曰：“可以归矣。”仍前摄以归。<br><br>　　徐、邵但见其闭目久坐耳。骅至家，延道士入厅，跪而拂席，膝行再拜曰：“始吾以先生为一邑之狂人也，乃今而后知先生为当世之仙人也。愿委贽为弟子，肯收录否？”道人曰：“小郎之志则大矣，心则诚矣，然而时未至也。”骅曰：“传数奇术异法，先为入道之门，庶不虚此良缘也。”道人筮之，吉，乃许之。骅大喜，呼二妹出拜。净后园精舍三楹，以居道人，与二妹受法，日夜练习，妻妾亦不得面。道人又淫其妹曰：“吾将使二仙姬怀仙胎也。”半年后，道人或去或来，骅与二妹，亦时夜出，达旦始返。骅面色日渐青白，二目瞠然，能登云作雾、唤雨呼风、召神役鬼等术。其妻屡诫，勿炫于人。骅曰：“吾有此术，可横行天下，人其奈我何？”于是不自秘密，衴邑莫不知之。其妻告其妾曰：“良人出，则必尽夜而后返，其踪迹甚诡秘也。汝盍瞰之？”妾诺焉。是夕，施从良人之所之，卒至西门外密林中。已先有六七人环坐，其次有似秀才者，军卒者，卖菜佣者，又有一僧一尼，貌极狞恶，而双髻道人亦在焉。见骅至，群起迓曰：“皇帝来矣。”骅中坐，诸人列坐，相与计议。其妾隐身于黍稷中，谛视之。咸称僧、尼、道人为国师，秀才为军师，军卒为元帅。所论无非先取某州、据某县、杀某官，大抵皆叛逆之事。尼问曰：“二仙姑胡不至？”骅曰：“彼追魂之法，尚不精练，来时令其演之，今夜不至矣。”日曛暮，遂各起身向西去，不测所往。　　其妾惊怛，奔告其妻。妻大惧，潜至后园，从后门隙窥之。见树下有土台，高尺余，上设一几，几上烧双烛，大如臂。烛光下，有骷髅七八枚。台四角皆燃灯一盏，二妹被发跣足，仗木剑、步罡风于其上。觉阴惨怖人。却回，相与曰：“良人者，所仰望于终身也，今若此，不我能慉矣！”乃相泣而讪于庭中。邻妇过而怪之，殷殷至诘。其妻忿甚，以实告。<br><br>　　邻人恐为所累也，鸣于官。官虑其不轨也，密白总戎。总戎阳寝其事，而遣其子及标将密迹之。得一洞于万山中，妖人出没其间。飞骑报闻，总戎乃亲率轻骑一千，衔枚电赴，夤夜抵其处，以枯柴裹秽物，杂以硝磺，堆积洞口如山，举火焚之，烟焰蔽天，次日未刻始熄。使壮夫入洞拽之，得薰毙僵尸二百有奇。揭榜月余，无敢认尸者，遂瘗为巨冢焉。一僧一尼，人皆不识，唯一道士，一黄衣少年，咸识为双髻道士及骅也。总戎令裨将，率众就吕家，掩执二女。二女用邪法咒脱，严捕未获。迟数日，有人于酉阳山中，见雷殛死二女尸于岩下，告官验之，背有朱书曰：“左道惑众，妖人吕氏”云云，方知二女，虽幸脱国法，终难免天诛也。<br><br>　　兰岩曰：　　今试有执途人而告之曰：“汝为皇帝”，未有不骇然而走，以为能罹灭族之祸者矣。骅固蓄有逆根，故道人得阿其所好而欺之。左道惑人，愚人往往迷而弗悟，卒之身首异处，悔之何及。吁！可哀也夫！