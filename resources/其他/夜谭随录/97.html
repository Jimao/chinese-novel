　　光山李明，家素贫，佣舂糊口。邑有监生钟秀者，他出值雨，避檐下，明延入，具酌与语。秀大悦，遂订交于杵臼间。自此时相往还，迭为宾主。一日，邻家失火，殃及秀家，明奔至，冒烟突火以救，须眉皆尽。秀获不死，于是交愈深。<br><br>　　会秀欲赴南昌总戎幕，拉明同往。买舟南下，于道上忽遇风飓，舟覆，人尽溺，秀为一山西客所拯。客亦贾于南昌者，遂与同载。秀深感之，叩客姓名，则亦李明也。前李明尸，竟不获，秀哭之哀恸，如丧考妣。至湖口，客遇其乡人，得母讣，恸绝，亟返棹。语秀曰：“方寸乱矣，不暇为君谋，谨馈八金为赆，请从此别。”秀力叩问，客舟已扬帆远去矣。秀伫立以泣。疾且作，僦居一兰若中，优枕匝月。僧厌之，终日絮聒。<br><br>　　邻有老人闻之，恶僧之忍，忿忿入刹，谓秀曰：“君安用污此清静地，欲望谁发慈悲心耶？”乃率其僮仆，打其行李，并舁秀，悉置其家。为延医进药，旬日大瘥。秀乃顿首而谢曰：“老丈之于鄙人，所谓肉白骨而重生之也。敢请姓名，铭五中以图涓埃之报。”老人正色曰：“我怜君失路，故一援手，岂望报者哉？若夫贱名，则不妨相闻，我李明也，年七十二矣。”秀大异之。老人询其所适，教之曰：“胡不诣夫塘汛？”秀以为然，即诣汛告之。汛兵闻为总戎幕友，奔告所司，因得乘传入南昌。述其所遇于镇公，镇公拊髀而叹，以为奇事焉。秀后称素封。<br><br>　　闲斋曰：　　三李明不奇，奇在皆于钟有再生恩，皆有恩于钟不奇，奇在秀皆不闻有以报之，而安心素封也。<br><br>　　兰岩曰：<br><br>　　是盖夙缘，方能屡遇此义人，扶危济弱耳。前后三人姓名相同，犹为奇异。