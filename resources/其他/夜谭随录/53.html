　　薛奇，山左滕县人。以侍卫授陕西宜君营参将，常把一铁锏，重三十斤。宜君固多虎，薛往往生杀之，居二年，前后杀虎九十九。欲尽一百，用其骨煎百虎膏。一日，报有虎，奇踊跃而往，果有虎，大倍如常，黄质白章，从者惊以为异，谏止，不听，弃马掉锏而前。虎不动，叱之，徐步而北。奇追之，击之者三，虎大吼反扑。仆奇于地而坐之。从者料其必死，共燃火枪击之，虎舍去，而奇固居然无恙也。遂誓不复杀虎，而虎患自此顿息。或言奇有奇质，每夜寝，眼不闭而有光，酷类虎也。<br><br>　　兰岩曰：<br><br>　　勇往直前，改过不吝，奇真异人也！