　　阁学某先达，龆龀时，出就外傅。每过市，辄就一卖饼翁，市胡饼数枚，怀之到塾，习以为常。一日，复往市饼，翁忽罢业，留公坐而谓之曰：“吾观子神气清明，非凡品也，会将有一事奉邀，能从我乎？”公曰：“何事？”翁曰：“请留此宿，至晚当自知耳。”公自分幼少，稍迟归，老母且倚阁望，讵容外宿，因辞焉。翁叹曰：“我固知子不能主也。然亦缘分使然，聊言之耳。”<br><br>　　次日，公早过其肆，见多人环观如堵，不解何故，挨入视之，则卖饼翁死矣。不觉心为之恻，归告于母，并述畴昔之言。母叹异，未尝不以未赴其约之为深幸也。<br><br>　　迨后十余年，公及第，入翰林，给假归祭，泊舟于江浒。公偶上岸闲步，不觉行远，蓦一人自林间来，呼曰：“太史公别来无恙？”急识之，则卖饼翁也。讶曰：“叟哪得在此？”翁把公臂坐树底，笑曰：“想君必谓我为鬼物矣。吾明告君，昔吾所以约君者，以君有仙骨故也。惜君俗缘未尽耳。彼日夜静寝未安，闻市头来往无停履，起窥窗隙，见鬼神其形者甚夥，除道相戒：‘真人赴岳庙，不可怠慢’，云云。予时无所顾虑，潜出后门，由僻弄迂路至庙，庙前虚阒无人，殿后亦无所见，唯一丐者，鹑衣鹄面，当阶鼾睡，呼之不醒，但闻嘘声啡啡，知其有异，长跪其旁以伺，良久始觉，问何为，予稽首称真人，丐大怒，辱詈百端，予敬谨如故。丐起身且骂且去，予随之。绕出庙后，骂愈厉，予终不少却，丐乃辍骂，纵步如飞，予亦急走相逐，不离跬步，力亦不少乏。指顾间，入一深山，丐攀附滕葛，步履如猿猱之捷。心无退悔，颇能及之。至极巅，路穷只一独木略彴直接对山，相对约数丈，下临绝壑。丐回顾曰：‘子之诚，我深喻之，至此可以止也。’予应之，曰：‘上天下地，悉请相从，岂肯止此？’丐复怒骂，径履木而过，予力揽其裾，与之俱，丐极力携挤，不觉失足堕涧中，予大呼，腾掷一跃，而登对山之顶，回首俯视，见自身僵卧涧下，而亦失丐之所在。恍然大觉，一刻山川大地，千生万劫，尽皆莹照，瞬息都过，唯留此心在腔子里，非真非幻，是幻是真。天已向晨，志所入山，则黄山也。自此一身轻捷，任意飞行。今得相逢，亦异数也。”<br><br>　　公知其已仙，泣拜求度，翁曰：“尚非其时也。君于名场中，官可二品，唯‘躁进’二字不可犯，‘勇退’二字不可忘，志之志之，请从此别。”言讫，跃入江中，履水如平地，转瞬而逝，唯剩江心月白，一望无涯。公徘徊怅悒，望洋则叹。仆从来觅，默然归舟，神往者屡日，讫今于酒樽茶灶边每举以告所亲云。<br><br>　　兰岩曰：<br><br>　　无修炼法，无丹鼎药，倏而成仙，何其易也！予意此翁亦老死耳，魂游天外，惚如有所遇，非真有仙人引之入山也。不然或先达午倦，思想成梦，与蕉鹿等耳。天下事当作如是观。