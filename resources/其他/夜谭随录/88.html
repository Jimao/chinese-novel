　　刘大宾者，河州副总戎周公之常随也。署中有大书房，花木丛杂，廨舍宽敞，每见鬼物。刘与辕门官白把总者相友善，偶夜半被酒，觅白闲谈。绕出大堂，黯然无灯光，刘且行且唤曰：“白二哥睡何早也？”忽堂右偏旗纛下有人应曰：“白老爷苦蚊，向大书房宿矣。”刘乃负手高歌，缓步而往。时月色溶溶，万籁俱寂，隐隐见花台畔，一红衣女子倚栏而立。刘默念深夜矣，此女胡为乎来？席其体态服色，必杏花也。盖杏花者，周子妇之媵，颇有姿色，刘平日最为注意者也。于是酒醉兴高，欲就而搂之，去数武，见其面白如粉，眼赤色，舌出唇外三寸许。刘大叫发狂，径挝书室，直宿者惊起环问，咸闻鬼哭之声，渐出院外，无不毛戴。备述颠末，白把总至，闻之讶曰：“我今夜仍宿斜房，且二更时，大堂即静，旗纛下又乌有人，想亦鬼所为也。”　　刘由此病癫，日作鬼语，悉不可晓，周以印花制之，不效。惟偻身而行，如负重状，每见杏花，则悲喜追逐，杏花亦不禁凄恻，泣数行下。周公以其怪，令二人复相见。杏花从此失神，或罢绣独语，或停食自伤，几次投缳，皆被同人所觉。一日，周出巡所汛，左右疏防，刘遂得于深夜潜入宅门，直抵寝所，解带缢杏花之颈，比家人觉而救之，气已绝矣。刘病寻愈，茫不知缢杏花之事，恨悒殊甚，又日为杏花父母所窘辱，亦自缢死。　　兰岩曰：<br><br>　　淫心一动，便招如许妖孽，二人俱不得其死，良可哀矣。独不解刘与杏花有何夙冤也，不然，红衣女何敢作祟？