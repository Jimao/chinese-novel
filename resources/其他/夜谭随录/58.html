　　潘烂头，不知何许人，为道士于京江，有异术。少时不自检，登溷，遽以符咒拘一冥官至。问何事，潘戏曰：“速把草纸来。”官大怒，以笔点额，跌落溷中，占处遂溃为疮，终身不愈。因以治病，有患痈疽者，即以其疮之脓血少许涂之，无不瘥。人知其姓而不知其名也，咸以潘烂头称之尔。<br><br>　　所居古观在城外，门前跨一石桥，流水环绕之。游人喜其幽静往往歇足其上。会江西张真人入观，将渡江，或谓潘曰：“汝素以术自炫，今天师至矣，敢与之较仇乎？”潘笑曰：“天师何能为？吾不令其渡江，彼将奈何？”或曰：“勿大言，汝焉能使之不渡？”潘曰：“可面试也。”乃注水于盆，取竹篾编小舟，如掌大，系以线而引之，至东复西，往来不已。时张之舟已挂帆，乘风破浪而渡，甫能近岸，则为逆风所薄，仍还故处。如是十余次，竟不得渡。有司迎候久，咸以为怪。或有知潘所为者，密白太守，太守大惊，亲往止潘，张乃渡。既而知其故，张深衔之。命驾过访，适潘他出，其徒拜迎。张环视观前，指石桥谓其徒曰：“此桥大碍风水，盍毁之？”其徒曰：“未奉官，勿敢专也。”张曰：“无伤也，吾为尔召役。”亟命鸠工毁桥，未及半，得一白鹤，羽毛未充，引颈长鸣，见人惊举，飞不逾丈，坠于水湄，视之，毙矣。张乃去。潘自此得病，半月乃亡。<br><br>　　闲斋曰：<br><br>　　炫术而失却一神仙，深堪痛恨矣。乃张以小怨，则下此毒手，亦岂真人作用哉？世之小有才而游戏无忌者，均应以潘烂头为鉴矣！<br><br>　　兰岩曰：<br><br>　　予素闻此事，观此乃得其详。人每为潘惜，予独不然。当其拘冥官时，已未免慢神矣。借其疮血以愈人病，天固留作医人用耳。果有神仙之因，张亦焉能破其机哉？毁桥掘鹤，亦天数也，夫何足惜！