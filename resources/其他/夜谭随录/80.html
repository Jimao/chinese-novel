　　连城赖冠千言：其乡有邱贡生者，忘其名，贵家子也。年甫二十，丰姿如玉。雍正间，自闽入都，将肄业于成均，以图进取。未考到，暂寓左安门外某寺中。寺近某贵公废园，地极荒僻。生少喜动，不耐岑寂。饭后，携小童散步行食。初不知有园，及遥见林树葱郁，楼阁参差，讶而询诸耕者，始得其详，亟往游焉。小童怯行路，或蹙额瞠目，或出言怨咨，生恶其聒，嗾使先归，小童喜跃而去。生且行且笑曰：“奴子别有肺肠，想天之生人，本无雅俗，彼受其父母精血之浊而生，故致此。譬夫犬之食秽，其种类然也。”<br><br>　　比至园，日已夕矣，荒榛绕径，丰草堆阶，门亦扃锁。搴衣拨莽，越垝垣以入。园中古桧高槐，浓荫夹径。纡回循径行，忽达一桥，朱栏摧折，红板朽残。桥下芦荻丛生，蛙鸣积漈。过桥抵一轩，蛛丝当户，纱绿在窗。生徙倚栏干，徘徊忘返，不觉古墙月上，苔砌中喧。晚风入树林间，如闻吟啸。本欲穷其幽邃，当此际心殊怛怖，乃折轩前凤仙花，却步欲归。<br><br>　　忽闻回廊下，有清锐其音者，叱曰：“何处小蛮奴，擅入人家窥伺？贵人眷属居此，肯容汝折一茎草，踏一块砖耶？”生惊视之，则十六七二女嬛也。一绿衣，一碧衣，眉目如画，面无怒色，但作恶声耳。生自知冒昧，急弃花整衣，趋而揖之曰：“异乡年少，孤客无知，孟浪采花，罪不容赦，倘蒙宽宥，佩德不忘。”绿衣者曰：“或即宽宥，亦平常事，那便是德，那便不忘？书痴便绐，欲绐阿谁耶？”碧衣者曰：“今不痛加惩治，彼以为我辈孱弱，必源源而来矣。”言次，复有数女奴，自轩后出，问曰：“何事喋喋，娘子候回话矣。”二女同笑曰：“回底话？知他何处书生，南蛮舌，令人一字不解。”众女环观相与曰：“蛮子殊不丑，盖捉去听娘子发付之。”众曰：“有理！”生大惧，投地求释，众置若罔闻，或揪耳轮，或拥发辫，后推而前挽之。生固无缚鸡力，遭此纷拏，不克自主。须臾至一广厅下，始各缓手。生喘息稍定，又闻传话曰：“命捉上楼去也。”众又拥生至楼下，前二女先登，众未登，共立檐下，屏气无敢息者。有顷，前二女各抱绣袱含笑出户曰：“几误大事，诸姊妹各散，无事聚此矣。”众皆默默索然散去。<br><br>　　二女挽生入左室，一切甚精洁，中有池，香汤芬馥，知为湢浴之所。二女持巾执帨，伺生浴讫，彻体易新衣，长短合度，鲜华照人。二女啧啧叹美不绝口。俄有提灯来迓者，亦二八女奴也。导引入房，暂就客座，一女侍侧，前二女入内寝。房中位置器物精奇，目所未睹。生中心忐忑，不测吉凶。<br><br>　　良久，忽觉异香扑鼻，笑语喁喁，虾须帘启，二女从一女郎亭亭出户，容辉艳丽，旷世无匹，年约十八九，衣藕色画衣，拖墨花裙，含羞向生侧身裣衽。生却步逡巡，不觉屈膝，女郎挽之入座，曰：“君非鄞江邱贡生耶？”曰：“然。”曰：“然则与儿有姻缘之契也。儿卫氏，字素娟，世系陇西，令尊公为秦州参戎时，与先君结耐久交，因有婚姻之约，彼时尔我尚在襁褓中，不能记忆，迄今计之，十有七年矣。一旦邂逅于此，红丝系足，岂偶然耶？昨夜梦神人见告，故能预知郎名姓里居，幸郎勿猜也。”生虽少孤，至于父为秦州参戎，则知之烂熟，兹闻女郎言有据，并不致疑。且对此丽人，神魂丧失，无暇致详，但再拜曰：“第恐濒海鲰生，有辱门第耳。不然，淮南王之鸡犬，未有不望上大罗天者。”娟笑顾二女曰：“汝道郎君言不可晓，何为字字了了？”二女笑曰：“方初见郎君时，但闻碭如鸟鸣，虽悦耳，实笑人。今与娘子应答，又甚清楚，想前操土音，今说官话也。”娟嘤咛而笑，生亦笑曰：“其可儿也，敢问芳名？”娟曰：“绿衣者翘翘，碧衣者楚楚。”生曰：“谨志不忘。”二女曰：“于郎固有德，何可便忘？”生复笑。<br><br>　　随闻内城蒲牢声，如海鲸之鸣，知漏下矣。娟命酒，顷刻肴核排列，无非珍异，尤多不知名者，固非人间所有。生饮次，问娟有父母兄弟姊妹乎？娟曰：“皆下世矣。虽有姊妹行，亦各适所天，他日会有相见时也。”又问：“卿富贵极矣，而园庭荒庭若此，何也？”娟曰：“此宗室贵公之园，借以暂居，与郎毕姻后，仍返故宅耳。”生又问曰：“卿先世作何官？”娟笑曰：“二十岁人，底事呴呴呕呕，如老妇然。夜深矣，无事多问。”生颊为之赤，举觞自罚，三更始就寝。象床雕几，锦枕绣衾，红烛高烧，金炉香袅，恍游天上，如在梦中矣。娟虽齿稚，而帷薄之间，狎亵殊甚，每移灯近榻，令二婢更番侍侧，通宵嬉。生力惫，则进酒一小卮，色似珊瑚，香逾艾纳，饮之，精神骤旺，兴发如狂。娟体虽软弱，颇能支也。自此好合无间，朝夕不离跬步。<br><br>　　娟有异术，往往收取各种花子，祝之，化为异香；含之，齿舌俱馥。又能摄取诸物，从心所欲，顷刻至前，助荔枝杨梅之难至者，莫不应之如响。一日，谓生曰：“可检点作归计矣。”生曰：“以我车来，以尔贿迁。”娟曰：“无需于君，但劳玉趾一行耳。日间或不便，夜去可也。”是夕，男妇来者甚众，见娟与生，皆下拜，几榻箱笼，争相负荷，须臾而尽。娟携生率翘、楚，缓步从之。未一里，即至一巨室，雕甍画栋，榱桷连延，五步一轩，十步一阁，回廊曲栏，花木幽深，应接不暇。惟自忖度，非夙有仙缘乌能得此？虽南面百城，弗与易矣。既而入室，陈设尤华美。于是食餍甘肥，衣厌细软，息功名之念，绝乡国之思，转盼已逾两月。<br><br>　　娟往往他出，出必与楚楚俱。或数日始返，返必退处别室，越一宿，然后同生寝食，率以为常。生诘之，笑而不答，第颂梁武帝诗以应之曰：“满塘莲花开，红光照碧水，色同心复同，藕异心无异。”生莫解其意，亦不复穷究。　　数日后，娟又有所诣，携翘翘去，留楚楚伴生。生因乘间询楚楚曰：“娘子每出数日，究竟何往？”楚楚曰：“诗中之意，郎犹未会耶？”生曰：“几经寻味，终不得解。”楚楚掩口笑曰：“措大心思若此，何啻著低棋者，虽穷思极算，又岂有高着出耶？”生语塞，聊以谑语解嘲曰：“予固未尝搜诗意，特见子狡猾，欲以发付之耳。”楚楚闻之，且哂曰：“听饰词，殊可笑，转欲请问如何发付矣？谅郎君口同百舌，胆如鼷鼠，讵敢作犯法事，亦不过一言半语，讨人便宜而已。正俗语所谓说大话燥脾者，真足以笑煞人也！”语既尖酸，态复妖媚，生不能复耐，猝捉其臂，捺之床上，开掌作欲打状，曰：“小婢子敢再嘲笑，受此一掌！”楚斜卧榻上，并不转侧，但瞑目作娇音应曰：“一掌便何如，欲打谁耶？”生随势接吻曰：“忍打卿耶？聊相戏耳。”言次，楚楚亵衣已被褪落，渐入佳境矣。由此二人绸缪臻至，惟恐娟归之速。<br><br>　　无何娟回，熟视楚楚，颜色顿异，生在旁殊怀愧悚，翘翘低语告娟曰：“娘子之螟不去，终当泄其秘密。”娟但摇首令勿言。少间曰：“休，休！木有瘿，犀有通，石有晕，物以病而见责者多矣。何怪小女子乎？直突而不徙薪，无怪其然。且儿既不能雌伏，宁能禁人不雄飞哉？此间本非乐土，今又成秽墟，会须直还故居，以谋宁谧耳。”楚楚目生，生会意，遽下席长跽而谢曰：“承卿不弃寒微，宝窗自选，岂敢恋兹春色，逞其豕心！”娟曳之起曰：“有则改之，无则加勉。若夫不夷不惠，可否之间，固处世之所珍，非用情之所贵也。”生顿首受教，相睦如初。<br><br>　　娟再迁之志已决，尽弃所有，即日起行。生怪问其故，娟曰：“此皆易得，不足恋也。”生甚疑，且实难舍多珍，行里许，托言腹急，潜回故处视之，但见林树如故，第宅无存，蒿莱间草屋数椽，垣壁颓圯，似久无人居者。四顾茫茫，始大骇异，方徘徊间，翘、楚踵至，呼曰：“郎流连何事？”生曰：“偶忆诗稿未携，欲还取之，不意迷路至此。”楚楚曰：“此去故宅，已百余里矣，庸得归乎？”生曰：“行未一里，那便隔绝若此？”翘笑曰：“偕仙人行，岂同凡俗？郎勿梦梦！”牵引却回。才数武，娟已坐待路侧，见生至，怨曰：“奈何兔脱？再迟一刻，不得相见矣！”生不敢辩，因复进，又数里入林中，夏木千章，荫蔽天日，穿林抵一洞穴，望之黝然。<br><br>　　娟先入，生却步不敢前，翘、楚自后挤之，失足颠踣，已在穴中。穴旁另辟一门，翘、楚继至，共启门而入，则巨室也，华丽不及故宅，而雅静过之，恍若别有一天。且惊且喜，自念曰：“今夕何夕，入此穴处。”娟笑曰：“穀则异室，寝则同穴。”相与拊掌，呼酒共酌。生问曰：“弃故居如敝屐，散仆婢于四方，其故何也？”娟曰：“天地皆泡幻也，，故居尤幻之幻者，奴婢各有居处，有事聚之，无事各散。郎但取衣食裁足，共图长生。至求盈余，徒自苦耳。此处洞天福地，有离尘出世之妙，无玄冥回禄之虞，虽紫府蓉城，不过如是。尘世幻境，恋恋何为乎？”　　有顷，楚楚报曰：“莘姨闻娘子偕郎君归，携盒来贺矣。”娟与生曰：“莘妹与儿故相得，郎见之，但呼为姨可矣。”俄而莘至，亦十七八好女子也。相见欢然，犹有羞态，不似娟初会时，载笑载言，有见惯司空之局。裣衽贺娟曰：“久与三姐契阔，靡日不思，讵意去甫两月，遂叶凤占。老母闻之，良喜，先命儿致不腆之仪表意，寻当自来。今观姐夫，如玉山照人，洵称佳偶，非三姐厚福，煞难消受。”娟笑曰：“妹大为溢美，独不虑揄扬过当，惹人笑破唇耶？”呼翘翘耳语，翘诺而去，移时偕一媪至，娟迎拜，以婶呼之，盖莘母也。生亦拜，媪且答且相，喜曰：“此即新郎君耶？谁家千里驹因风至此，老身在世六十年，阅人何啻千万，所见英妙者，西城某侯子，某银局祝六官，与郎君鼎足而三焉。然彼二人，如春暮桃花，皆天啬其年，畴不痛惜！郎君独与三姐遇合，愁何不寿？较二子，真天渊也。乌得不贺！”乃命莘女执壶，自把盏，先酌生，次酌娟，最后酌莘，曰：“汝亦当贺一斝者，三姐已得佳婿矣，次当及汝，不一半年，亦有伉债之望也！”莘俯首羞甚，红潮两颊，缩手不取杯，娟接杯强饮之，曰：“娘赐酒，乃敢不饮，老人家语，有一字淫泛耶？”生亦从旁与翘、楚和之，尽欢而后散去。<br><br>　　翌日，娟谓生曰：“来而不往，非礼也，请偕郎一候莘姨。”生从之，由穴旁一小门入，行土窟中，约一矢地，更达一土室。莘母女咸在，接待极欢，殷殷留饮。生周视室中，虽俱精洁，唯一榻一几，余无所有，殊形简陋。归问娟曰：“莘家无乃贫甚，何身外别无长物？”娟笑曰：“郎见其仅有几榻乎？不知几榻犹假于儿者！虽苦贫，幸与儿邻，不特免呼庚癸，且多饶裕。”生曰：“此亦足见卿侠矣。”　　居无何，莘持锦笺一幅，乞生书《玉台新咏序》，生为仿《洛神赋》小楷以应之。莘得书，珍同拱璧，谓序与书及书序之人，可称三绝。会娟他出，翘、楚与俱，生独坐，莘又将聚骨小扇一柄来，欲生书汉《杂事秘辛》。生谑曰：“几曾见人家处子，向外人索写秽亵语，不避嫌疑乎？”莘曰：“娟姐不在，翘、楚随行，此事尔我外，畴复知之。”生曰：“信如子言，则女莹之事，何以至今广传？”莘曰：“好事者为之耳，计当日窥见至隐，止吴姁一人，苟秘而不宣，焉能泄漏？”生曰：“然则今日亦幽独矣，子能容我为吴姁否？”莘面发赧，拈带不语。生知其情动，遽前拥之，出示其具，莘掩袖微睇曰：“波俏郎举体皆韵，此物何太不雅观？”生笑曰：“貌虽不韵，而韵事在其中矣。”女心大动，不复抗拒，遂相与绸缪，如胶投漆。<br><br>　　既而莘泣谓生曰：“初以郎为儇薄子，久乃知为朴厚人也。儿生不逢辰，死复抱恨。一旦委身君子，亦云奇遇。郎罹祸目前，宁忍坐视？欲明以相告，第虑新不间旧，徒取嫌耳。”生曰：“卿过虑矣。夫以少年孤客，漂泊无依，天假之年，得遇娟姐，何翅裴航之泛鄂渚，阮肇之入天台。今又与卿有契，方自庆多福。罹祸之说，突如其来，诚所不解。”莘闻之废然，良久始叹曰：“儿固知病在膏盲之间者，药石所不能入也。郎并枕於菟，连盘野葛，自谓快心悦口，殊不知通心钻，彻骨锥，虽有燕函，贯七札而犹脱颖矣。彼娟姐非人，乃天坛中一老狐也，为其迷媚而死者，指不胜偻。总为采取元精，以恣其欲，岂果有纤毫仁义，与郎作偕老计也？人情固多好色，似不应竭有限之精神，填无穷之沟壑。”生闻之，惊怖股慄，结舌不能语。莘曰：“郎试自维，倘扭情缠爱，虽死不悔，则儿言诚赘矣。若犹有恋世之心，惴死之念，当思早离岌岌之地，遵坦坦之途，儿从中为郎筹划，转祸为福，起死回生，亦易举耳。”生大惧，长跪请计，曰：“听卿言，如梦觉矣。如蒙援手，敢不镂肝！”莘牵使就坐，袖出一符授生曰：“勿惮惶，且将此贴户上，令老魅来，不得入，而后徐计未晚。”<br><br>　　生贴符却回，涕泣求救，莘为画策曰：“娟虽淫毒，然通灵有术，能变化。避之不密，彼终能踪迹之。今欲计万全，非求黄道士符录不可。黄道士援太乙秘笈，持五雷正法，住五岳观，郎屈节求之，符即可得。此事不得缓，三日内不得，则大事去矣。彼每出不返者，以仍有人被惑故也。此际必幻化园墅，相与流连。如郎朝死，夕即有他人入室。盖此间为狐之巢穴，虽出千里，迟数年，终须归此耳。彼出已两日矣，再三五日当返，郎欲逃，正其时也。”生且悲且喜，再拜谢曰：“卿起白骨而肉之，何以图报！”莘亦泣曰：“宁生离，无死别，行矣，慎之勿相忘！缘尽于此矣！”生曰：“累卿将奈何！”莘曰：“儿闻贤者急病而让夷，况儿亦有术，自能发付老魅，无虑也！”于是再四促之，生不得已，握手辞行，哭失声，莘急止之。<br><br>　　送至门，忽愕然曰：“为郎几误切己事。”乃复携入室，亟解衣，出一紫罗囊，探囊出一白玉小印，方寸许，上作螭续，其文曰：“异地同符。”赠生曰：“物虽微，即宝之，可以致福也。他日遇购者，究印之所自至，但云‘得诸广渠门外城隍间’可矣。儿所以厚赠，虽聊酬一夕枕席之爱，抑有一事相嘱托，幸垂庇也。”生曰：“一身皆卿之赐，更何事不尽心力者？”莘再拜而谢，乃泣诉曰：“郎勿骇，儿亦非人，实鬼也。生时本河南人，因岁荒流徙入都，随老母佣于崇文门内王氏家。王固巨宗，货贩遍天下，所赖以此玉章为符节。玉章者，闽中江皜臣所镌也，人不得借。凡有王氏玉章印记者，无论江楚之远，川广之遥，虽片纸只字，亦能立质千万。一旦失之，十余年来不复响应，王深为恨悒，或诬儿母女盗去，王挞母至死，儿亦投缳。乃藁葬于此，左邻狐穴，右比獾窝，抱恨九幽，愁魂千载。君能买高原一寸土，俾得改瘗，则衔结之报，永矢弗谖。”生曰：“若挟泰山，超北海，予固不能矣。似此琐事，不足萦卿怀抱也。”言讫分手，莘指墓前枯槐树曰：“志此勿忘。”生审视良久，不忍言别，莘引身入穴，始嚎啕而去。<br><br>　　时辰星映野，斜月入林。蹀躞蹒跚，约十余里，甫望见楼堞，逢人谘诹，始得至五岳观。果有黄道士者，童颜玉色，须眉似金，貌极怪伟，生顿首乞符。黄熟视而咍曰：“妖气濡染未深，何伤弓惊饵之早？子真机警人哉！”书三符付之曰：“终生佩之可也。”生承教而去。<br><br>　　径来所寓寺中，寺僧见而惊曰：“先生一晌在何处？致老僧怀惑至今？”生以诡词绐之，问僮仆焉往，僧曰：“回南月余矣。”行李尚存乎？曰：“携去矣。”生惝怳无措手足处。僧曰：“先生岂无亲故仕于京师者，盍往就之？”生曰：“有亲属为部郎，往岁已左迁外补矣。今也则无。”僧曰：“朋友亦可与谋。”生曰：“纵朋友怜而顾我，我何面目见之？况任黎交谊，世有几人；倘觌面云泥，情何以堪！”僧曰：“先生固才貌兼者，怀策以谒时贤，投刺以干当道，必得上贡天子，何衣食之足虑乎？”生潸然曰：“落拓如此，谁复肯斡旋者！自媒不遂，则身辱名裂，宁冻馁以填沟壑，不忍摇尾向人也！”僧乃喟然叹曰：“往者余弗及，来者余弗闻，老僧眼中所见之士，先生一人而已。孓身无依，而不屑干谒；糊口有地，而深耻托钵。爱其品节，重其羔雁。先生尚志，非长贫贱者。请设一榻，而屈先生卖赋长安，以待时至，不亦可乎？”生乃感谢，便栖寺中，为人代书。<br><br>　　一日，寺僧市五色绢笺，乞生作书，云为檀那作寿轴。书成苦无图章，即取玉章印之，僧更市面桃素食汤饼，易新衣，驾骡车，入城去。生目送而笑曰：“玉章今日出脱矣。守钱虏未必能辨，即以护封为押角，应无不可者，第恐识者见之捧腹耳。”晡时，僧却回，色殊愉快，入门即问曰：“先生写作俱佳，不待言矣，而所用图章，从何得来？”生曰：“偶然得之者，盖吾乡江皜臣之所镌也。”僧曰：“此大异事。城中王翁，敝寺檀施也。见图章，把玩良久，测其意，似喜似惊，再三致诘老僧，具说本末。翁嘱致声，翌日必欲先生入城，并携玉章。此老素浑朴，无废词，其言欲如此，则必如此矣。幸先生勿拘执，明晨同老僧一往，自有代步，不致役役也。”生窃怪莘女之言有征，诺之。<br><br>　　早起同造王，王接待甚有礼。酒再巡，即索观玉章。生取诸怀，王一见，愕然，审辨色，询曰：“兄此物得自何方？望勿隐。”生曰：“实非故物，晚间偶循城溪闲步，将至广渠门，坐石小歇，见城隍雉缺处玉色莹然，拾得此印。不意见赏于翁，愈当宝贵矣。”王曰：“老夫不言，兄亦不知，盖此印实老夫之故物也，失之十余年矣。今闻得诸城湾，始追忆往日，曾归自郊坰，小遗于城下，恐坠落至损，暂置墙隙中，竟致遗忘，兄所言，询不诬矣。但此物虽微，先世所留遗也，讵可至我而失之。兄忠恕，如肯见还，当以千金奉酬耳。”生曰：“物归本主，理之固然，何敢望酬？”王大喜曰：“老夫有言，驷不及舌，兄勿却。”亟收印入内，一饷方出，奉生千金，更谢僧五十金，尽欢而散。<br><br>　　生归寺，亦谢僧百金，始以情告之，并商改葬莘母女之事。僧曰：“先生不肯负恩于鬼，老僧敢绝义于人耶？荼荠不同亩，请早图之。”生遂出资，备双槥，鸠土工，偕僧至枯槐下，掘得骸骨二具。生大恸，沐以香汤，裹以锦襦，纳诸槥中。僧捐柏林净地方二丈以葬之，祭而复归。是夜，梦莘母女来谢，且告彼狐恨儿綦深，誓欲见祸，郎所得三符，祈于墓土焚其二，则无患矣。永诀矣，请从此辞。言讫，哭哀哀而去。生悲而寤，窗月正午，隐隐墙外犹有哭声。反侧不能复寐。次日语僧，僧曰：“莘女有灵，其言胡可不信”。即取符就墓前祝而焚之，纸灰飞起，旋转绕墓三匝，不因微风，直出树杪，知有神气也。<br><br>　　生肄业成均，次年及第，屡仕清要，年未四十，以病告归，终身不娶，养一侄为螟蛉，教二弟成骐骥，巾栉付之小妾，米盐畀之老姁。日授方略，坐享宴安。冠千与之游，熟悉其事，秋宵剪烛，向予详述之。<br><br>　　闲斋曰：<br><br>　　王氏为富不仁，草菅人命，致莘女魂游地府。粉怨香愁，虽不能一控幽冥，为雪恨报冤之举，已足悲矣。虽然，自古钱能役鬼，财可通神，凡受其颠倒者，不知凡几矣。又何有于一莘？莘纵有灵，亦不过于月明雨晦之夕，泣酸风、悲冷露而已，又何能为乎？<br><br>　　兰岩曰：<br><br>　　凡人溺于所好，虽土穴几等华屋，村姬视同佳丽，又何必尽人入天台遇仙子哉？邱生闻莘女言，而勇于自新，得千金报不忘酬德，其享富厚、官清要也固宜。