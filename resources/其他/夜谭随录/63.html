　　宛平陈景之作楚游，道经河南，宿旅邸。二更后，有役卒领七囚入门，主人曰：“客已满，无宿处矣。”役不应，径趋囚向后去，主要哂曰：“奈何恃势如此！后无一间屋也，无徒劳往返也。”陈亦倚户笑之。良久不出，主人疑曰：“何遂不出，岂其露宿于粪草间耶？”亟往观之，寂无一人。大骇，走告，众人秉烛共往，遍索不获。圈中豭猪适生豚，数之，正七头，咸为叹异。视之，豚亦无异常变，俱各白四蹄而已。<br><br>　　兰岩曰：<br><br>　　轮回之说，释家凿凿言，余未深信焉。嗟呼！一遭孽障，顿失人身，丧尽天良，遽成畜类。天下之人而畜者，岂少也哉！奚必托生豚猪，而第津津因果乎？