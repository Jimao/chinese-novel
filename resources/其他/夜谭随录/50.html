　　嘴宜君有千总张老嘴者，以嘴大而得名也。从一同僚家夜饮，二更后，提灯如厕，见一人裸卧角门下，面阔尺余，吻角入鬓，睡思正浓，张力蹴之，化为黑雄鸡，绕砌而走，格格而鸣，张捉得烹以佐酒。<br><br>　　兰岩曰：怪化为鸡，已奇矣。而张竟烹而食之，更奇。张真口腹人哉！倘食之而有不测，奈何？恩茂先曰：有人早起，见床上有凝血一方，约六七斤。问诸家人，皆不知所自，其人乃碎切，炒而食之，味如猪血云。