　　海水至彭湖，势渐低，近琉球，则谓之落漈。落漈者，水趋下而不回也。洋船至澎湖以下，遇飓风作，漂流漈中，回者百一。盖海水之中，又有急流以海水为崖岸焉，斯亦奇矣。予在鄞江时，闻闽人过台船，漂入落漈者，其迅如飞，瞬息不知行几千里，舟中数十人，咸以为断无生理，但相顾傍徨，任其漂泊颠沛。久之，忽闻大震一声，人人颠倒，船遂不动，众莫测其故，徐出视之，方知抵一荒一岛。船为漈水所推，直上沙岸，故搁不行。众告语欢呼。<br><br>　　岸上砂石悉赤金，怪鸟颇伙，不一其形，见人亦不惊飞。饥则捕食之，有如鹅者，味独美。夜间绕船尽鬼，啾啾不绝，至晓乃殁。夜则复然。居半年，渐与鬼习，可通言语，鬼因言：“此间去中国数千里，往日陷于落漈，流尸至此，去家窎远，通梦无由。然久栖于此，颇谙海洋潮汐之理，大概阅三十年，落漈一年，今屈指计之，一两月后当平满矣。君等亟修补船只，可望生还也。”众感谢，或问：“所食似鹅之鸟，何鸟耶？”鬼曰：“此非鸟，亦鬼也，历年既久，精气耗散，故幻此形耳。”众为叹息，因各运斤操斧，连夜修葺废舟，工甫竣，落漈早平满，与海水无所分别。众欢声雷动，推船下水，治帆将发。鬼群哭而送之，竞取岸上金沙相赠，且嘱曰：“归去勿相忘！幸致声乡里，好作佛事，为我等荐拔。”众争许之。扬帆破浪，行一日夜，达闽之重门。众感鬼之情，伤其堕落，共出资建水陆，并访其家，赈恤之，分其所赠余金。诸客拥巨万，多为富商。<br><br>　　兰岩曰：　　赤金人所争爱，至戚良朋，为此结怨构讼者多矣。乃有地焉，金杂砂砾，在在所取，斯诚乐国，未有肯舍而之他者。乃群鬼痛哭求拔，直有不可一朝居之势。鬼何不恋此多金哉？亦以死可悲耳。世之拥多金而心死者，恬不为怪，然亦无甚趣味矣。不思避而恋之，佛氏有灵，恐不能为此种人荐拔也。