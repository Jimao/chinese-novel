　　京江陈扶胥先生，有佃户垦田，牛忽蹶，鞭之不起。察之，则牛蹄陷入泥中，已没至膝，拔而出之，得瓦器一窑，色唯黄白二种，共十二件，质绝粗，似盆而小，形类腰鼓，缘口缀磁珠如鸡头大，联属亦若鼓钉。佃户触落十余枚，越宿完好如故。先生试之，果然，深以为怪，复命葬之。或有言：“凿而复完，必聚宝之物。”再命发之，不可复得。<br><br>　　兰岩曰：<br><br>　　既掘之而后葬之，先生究属何心？乃物已炫于人寰，卒隐而不可复得，岂预知其非人世应有之物，而故化去耶？