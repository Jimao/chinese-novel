　　癸巳仲夏，过访宗室双丰将军，立谈廊下。见一人裸身荷担，入庖厨供煤炭者，胸前背后各有伤痕，长咫尺，阔寸余，怪而询诸将军。将军曰：“此奇闻也，会须细谈。”乃煮酒设馔，为予详述之。因言其人王姓，雄县人，市煤十余年矣。方其少年时，村居贫甚，肩挑以食力，逐日担瓜茄之属赴菜市。而所居去市遥远，鸡鸣而起，犹恐后人，例于五更辄往趁墟。一日，行至半途，遇迅雷洪雨，行不能前。于电光中，见路旁矮屋数椽，葭蓠绕之。王入篱窥户，则门环系以麻索，虚无人焉。王解索启扉，息肩其内，复闭门，蹲踞炕头。一食顷，忽闻橐橐之声，窃讶之。久之声渐繁，于烨烨电光中见一人绕地而踊。王大骇惧，屏气不敢移动，惟瞠目直视。瞬息间，其人倏至面前，遂能辨其面目：被发蹙眉，吐舌唇外，长数寸。王骇极，手足失措，正张皇，其舌忽触于额。王狂叫惊走，奋力扑窗，纵身而出，昏然仆地。黎明后，始为行人救苏。备详其事，众咸集错愕。<br><br>　　既而村邻渐至，共云前一日有妇人缢死梁间，已报官，尚未检验，不意竟作怪如此。同入视尸，已僵卧炕下矣。王惊定思痛，觉胸前背后似刀割不可忍，解衣视之，皮肉狼藉，众共测其故，乃悟突出时，因撞折窗棂，是以上下两受其伤也，不割腹拖肠，亦云幸矣。迄今逾二十年，将终其身患疤痕焉。予初闻，甚异之，既而相与捧腹。<br><br>　　兰岩曰：<br><br>　　负气自缢，又作怪异，诚不可解。岂不得其死者，果皆为厉哉？王不幸遭此惊痛耳。