　　谢梅庄济世在翰林时，佣三仆，一黠，一朴，一戆。会同馆诸公，就谢为茱萸会，把菊持螯，主宾尽乐，酒酣，一客曰：“吾辈兴阑矣，安得歌者侑一觞乎？”黠者应声曰：“有。”既又虑戆者作梗，乃白主人有他事，遣之以出，令朴者司阍，而自往召之。未至，戆者已归，见二人抱琵琶，率四五姣童在门。诧曰：“胡为乎来？”黠者曰：“奉主命。”戆者瞋目厉声曰：“自我门下十余年，未尝见此辈出入，必醉命也！”挥拳逐去。客哄然散，谢深衔之。一夕，燃烛酌酒校书，天寒，瓶已罄，颜未酡，黠者朴者再沽，遭戆者于道，夺瓶还。谏曰：“今日二瓶，明日三瓶，有益无损也。多沽伤费，多饮伤身，有损无益也。”谢强颔之。　　既而改御史，早朝，书童掌灯，倾油污朝衣。黠者顿足曰：“不吉。”谢因而怒，命朴者行杖。戆者止之，复谏曰：“仆尝闻主言，古人有羹污衣，烛燃须，而不动声色者，主第能言而不能行乎？”谢迁怒曰：“尔欲沽直耶？市恩耶？”曰：“皆非敢然也。恩出自主，仆何有焉？仆效愚忠，而主曰沽直。主今居言路，异日跪御榻与天子争是非，坐朝班与大臣争献替，弃印绶其若屣，甘迁谪以如归，主亦沽直而为之乎？人亦谓主沽直而为之乎？”谢语塞，谢之，而阴愈衔之。由是黠者乘隙，日夜伺其短，谤之。朴者共媒蘖，劝主人逐之。会谢有罪下狱，不果。　　未几，奉命戍边。出狱治装，黠者逋矣。朴者亦力求他去。戆者攘臂而前曰：“此吾主报国之时，即吾侪报主之时也。仆愿往。”市马造车，制穹庐，备粮糗以从。谢乃喟然叹曰：“吾向以为黠者有用，朴者可用也。今而知黠者有用而不可用，而戆者可用也；朴者可用而实无用，而戆者有用也。”遂养以为子，名戆子焉。<br><br>　　至军营，居未久，而资斧告匮，鬻及裘、马。久之，渐不可支。戆子日荷火枪，出十余里外，猎取麋鹿獾兔，以谢谋餐。一日，逐一鹿于乱草中，蹶而仆，足陷入地中尺余，出足视，沙中白金灿然，数之，得二十巨铤，适千金。取之以归，谢以咨白将军。将军闻而异之，询其故，得知戆子所为，拊髀曰：“沙漠乌得有藏金，盖天所以旌义仆也！”仍以金归谢，召戆子，奖以衣、裘、羊、马、金十两。自是塞外王侯，皆加殊礼。及赦归，谢官湖湘。戆子劝其勇退，谢致仕颐养林泉。戆子寿至九十，无疾而终，感以为忠义之报云。　　兰岩曰：<br><br>　　直言不避，始终如一，此其所以卒享寿考也。彼奔走逢迎，不顾名义，一旦失势，即引避而唯恐祸及，诚小人作用耳。宁独仆人也乎哉？李伯瑟曰：“古今来，此三种人尽之，却被一枝笔描写无遗，朴者犹可恕，黠者直可诛，而戆者不朽矣。