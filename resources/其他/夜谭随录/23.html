　　王京者，宜君炮手。参戎出署，例放三炮于辕门。次第燃之，其二皆匉訇而鸣矣，其一久之久之不鸣也。参戎出且归矣，京惧责，跂足于炮口，试窥之。炮忽大震，京昏绝仆地。同事负之归家，皮肤如墨，而两目独炯炯。缨帽直飞去十五里外，三道墩塘汛兵得之，竟完好不殷。半年后始愈，面色如猪肝，满布斑点如靛青者数百余，大似莲子。虽妻子亦不复识，无论亲故。七情俱昧，不言不笑，亦不行立，但能坐卧。每见人来探，或独居一室，辄举手向天，张口作炮声云：“轰！”<br><br>　　兰岩曰：<br><br>　　七情俱昧，形如木鸡，王京可谓悟道矣。