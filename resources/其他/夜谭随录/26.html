　　某倅之任羊城，路出广州，遇风，暮泊道士洑之僻港焉。苦舟中欣播，登岸闲步。时际三秋，黄花引眸，不觉行远。过一林，于数矢外，见灯光荧荧。即之，则茅屋数椽，绕之笆篱，篱内有老树一株，下有六人，席地饮，见客惊起，逊坐，意殊款洽。倅固好此杯中物者，就座不辞。座中有一老翁，一少年而广颡。又有三女子，一衣藕色，一衣绿，一衣浅红，年皆及笄。又一书生，年可五十余，甚娴雅。云是土著主人也。问客何来，倅以之官告，并述邦族，咸致敬曰：“贵人也，小酌殊亵。”倅曰：“萍踪乍合，实关夙分。王前于士不以为降，况区区一倅哉！翌日，亦当奉屈舟中，草酌表意耳。”书生曰：“诚如所教，诸君勿为形迹拘矣。诸君事，非贵人不足与谋也。”众初有惨色，既闻是言，莫不色喜，乃相与欢饮。倅亦各询里居姓氏。书生代白，谓老人余姓，少年骆姓，三女方姓，为堂姊妹，皆广州人，自身姓庄，为庠生。”倅各以谀词酬之。　　纵饮之顷，老翁忽愀然曰：“老朽幼在学堂时，最喜读《瘗旅文》，人皆以所好不祥。今孤行数千里外，漂泊无依，彼吏目尚有一子一仆相追随，较老朽真天渊矣！”少年及三女子闻之，皆唏嘘流涕。书生抛一觥，曰：“佳客在前，不理觞政。但呴呴呕呕，徒乱人意，独不虑寡佳客欢耶？况已言事有可谋，何复作楚囚对泣！”五人颇愧赧，唯唯受罚。三女子次第奉倅酒，请歌以侑之。倅将避席，书生捺之坐，且曰：“伊行悉出至诚，贵人奈何辜负？”倅不得已，为之引满，书生鼓掌当拍，少年嘬口作箫笛声，清越逼肖。红衣女再咳而歌曰：“夜深枫露凉，蟋蟀吟秋草。空江孤月明，魂迷故园道。”音轻锐凄恻，听者莫不酸鼻。书生颦蹙曰：“一人向隅，满座不乐；况满座向隅，将何以愉快一人耶？幸玉姑莫更发此声，致主客索寞！”少年曰：“玉姑愁绪纷如，那复有欢声向客？余不揣为代之。”乃飞一觞，歌以送之曰：“滚滚江上涛，溶溶沙际月。渺渺雁惊秋，迢迢乡梦绝。”其声烈烈如枭鸣。一座都笑。倅独赏其音节。　　老翁曰：“无以嬉戏，转妨正事。适庄先生言，唯贵人可以了大家事，何隐忍不急商榷？”书生笑曰：“终是老人，虽日暮穷途，犹刻刻不忘切己事。然诚为要务，请为贵人陈述。敢冀鼎力，以副奢望，莫推诿乎否？”倅已半酣，攘臂曰：“人固有具热肠侠骨如某者乎？天涯邂逅，良朋盍簪，气味已投，金兰分定。又何事嗫嚅其辞，令人郁闷耶？”众闻之皆喜，即席展拜。书生再拜曰：“一言慨诺，众所心感。众所求事，此际未可尽言，贵人且志之，请于明日，循江岸向西，行里余，有老人矮而髯，操渔舟为业者，就而告以今日之事，并吾等情状，则彼自有说，必能使贵人豁然不疑也。”倅曰：“谨奉教。”于是四座欢甚，无复愁苦故态。<br><br>　　已而斗移漏转，约略四更，老翁曰：“贵人去舟已远，纪纲复不来接引，应下榻此间矣。”少年曰：“此自无庸议，但庄先生所居不广，大家留此，未免抵颈交趾，非所以待贵人。吾二人且去休。玉姑姊妹，不妨留此，侍贵人枕席，预报抚存之德。”三女闻之，垂首赧然。倅辞谢曰：“某虽失学，尝闻三女为粲。粲，美物也，而何德之堪之！”老翁曰：“不然，贵人热肠，为天人所钦瞩，何言不德？彼玉姑姊妹，虽云贱品，岂无环草私愿，聊酹涓埃于一夕乎？矫情震物，贵人曷取焉？”倅阳为拗阻，而阴实愉悦，乃以目视书生。书生曰：“未知雅抱何如耳。”倅曰：“某生平未尝拂人之情，粲不我弃，反敢弃粲乎？”众皆怂恿之。书生独正色曰：“玉姑姊妹，猥以沦落，孱困至极。得贵人发恻隐心，调饥甫慰，虽欲不听众人之所迫，及贵人之所为，不特不能，且亦不敢，正以蛹之以茧自缚，无力解脱，缄口制心，讵无隐憾。所赖仁人君子，奋拯溺扶危之志，遏偎红倚翠之心，是所望也。苟闻孟浪之谈，辄行苟且之事，背明德而逞私欲，是以义始而以利终也，岂鲰生翘首跂足之所望于贵人者哉？理痼于中，言激于外。幸宥其冒昧，取共憨愚。”倅惭汗无地，下席揖谢曰：“余翁所言，诚惛耄之乱命；骆君之意，尤□蘖之狂情。小子素愚，能不为其簧鼓！得先生诃而止之，不致禽处。古人所以尚诤友也。敢不拜药石之赐！”书生答拜而赞美之，曰：“贵人见善即迁，闻过辄改，多福未可量也！余、骆二君，归心太挚，遂行不恕。闻贵人悔过，亦当改之。”二人跼蹐不安，顿首引咎。三女子欣然色喜，再三叩谢，相继辞去。书生导倅入室，室甚卑隘，萧然环堵，惟正中设一竹榻，壁挂一篝灯，余无所有。书生安置已，反曳双扉，郑重而去，倅亦就枕。　　既觉，则独卧一古冢旁古树之下。但见紫英黄萼，秋草纵横。重露砭肌，江天向晓，不胜眙愕。亟起着衣，僮仆已踪迹而至，悉哆口坌息，绕倅大哗曰：“何苦露宿于此！仆辈奔走一夜，到处觅寻，几曾停履！”倅曰：“唉！即予亦岂得已而不已哉！事极尴尬，正须与汝辈证明。”乃率众循江西行，约里许，果见一矮老人白发绕颊如毡，方解缆于芦汀，势将他徙。倅呼而止之，密告所遇，老人瞠目良久，始惙然曰：“君洵从庄秀才墓道中来矣。行年七十，不谓今日乃见异事。”倅问：“庄秀才何如人也？”老人叹曰：“此亦奇缘，非偶然也，可不明告乎？”因道：“此间道士洑之下流分港也。向西北茂林中，依山结庐以居者，有庄叟焉，年望七旬。予为比邻，交谊最深。叟木讷无他长，惟事念佛。其子为秀才，五十而死，死且二载矣。适闻君所饮宿处，即其殡宫也。秀才生时，质直好义，每值风雨大作，必亲至江干以拯溺为务。廿余年来，不下数百人。即有死者，亦必敛以棺衾，付其同行者载之去。唯有一老翁、一少年并三女子，名姓里居，俱无可考，故致今犹厝秀才墓侧，自客岁秋间，叟每嘱予，命留心于广南仕宦者。今据君夜来所遇，皆云家广州，且正符五人形状，又有姓可访，意叟必有所见闻矣。君如有意，何不同往一叩庄叟乎？”倅曰：“能为导否？”曰：“义在所在，岂有让君独劳？”乃舍棹扶浆，蹒跚导倅以行。<br><br>　　去门尚远，已见叟策黎杖，捻念珠，立树下持经咒矣。相见各有所述，叟乃叹曰：“老夫一心净土，无暇旁求。不意畴昔梦见亡儿，谓‘所厝五棺，二男三女，皆珠江人也。苟有仕宦其地者，携回葬之。虽无亲故，亦正首丘，不强于念佛万声耶？“老夫志之，二年于兹矣。昨宵复见梦云：‘今日心愿可了。’故立俟于此。讵意若是之验，虽以托老友，而老友能尽心力，又强似我念佛功德矣！尊官诚能为是义举，不妨火化之，携骼南行，但摒挡一月俸钱，买半亩地，葬之，亦仁人之事也，不又强似老友之尽心力乎？”倅感其言，亟往取五棺，聚薪化之，分贮罐中，载之以去。<br><br>　　闲斋曰：　　若庄秀才，可谓锐于行仁者矣。生时未了事，死必了之。若倅者，可谓勇于行义者矣。不能利而行，必勉强而行之。然非庄不能成倅之义，亦非倅不能成庄之仁。兹二人者，所谓相需济美者也，而庄尚矣。至于庄叟之好善，渔叟之酬知，士夫所未逮者，彼则行所无事焉。岂唯齿之当尊，亦且德之宜表。世儒眼大如豆，又乌知村翁野老，固多不失其赤子之心也，可不勉哉！<br><br>　　兰岩曰：<br><br>　　庄生生前好义，拯敛多人，死后复能规友以义，嘱父留心于无主之魂，致能各归乡土，诚义人义举也！五十而亡，终于诸生，天何报施之薄哉！