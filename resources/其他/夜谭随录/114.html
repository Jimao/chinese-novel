　　相传明朝某王子，出侧室，性残忍。居恒无所事事，雅与阉奴媚子，纵肆淫暴。媵侍小有过，辄烧铁褫衣烙之，或将未烬烟灰置其掌中，灰烬皮焦而后已；不容转侧，苟不隐忍，则非刑复更矣。猫犬稍不惬意，猫则缚四足于四犬，鞭之四走，以分其体；犬则用四驴或四马，盖仿古车裂刑也。尝设巨镬于殿中，沸油满之，捕燕雀蝙蝠生煎之，俾焦黑，蘸椒盐以佐酒，逐一下箸，数十枚不厌也。未袭封，病痨瘵而死。　　死已二年矣，其府中长史某，忽一夜梦见之：被发裸身，颜色悲惨。惊询所自，王子泣诉曰：“予生时不仁至极，死后备尝地狱之苦，今阴谴已定，当托生为驴，公明日可至某大街某坊某市前，系有牝白草驴一头，瘦而秃尾者，即予之生母也；驴腹中怀朐，即予也。公幸念夙昔，赎我母子归，不致毙命屠刀，则恩同再造矣。”言讫，悲声悔切。长史惊而寤，阴异之，叹息不能复寐，反侧达旦。　　翌日驰车入市，往观之，果有怀驹牝驴，系肆前，形色如所梦。甫下车，驴向之长鸣，两目泪下如渖，长史亦为之潸然，呼肆主询曰：“此驴鬻乎？”对曰：“此昨日用钱五千买得者，今将杀以卖肉，不生鬻也。”长史曰：“不然。杀以卖肉不过欲多得钱耳，汝但言杀此驴得利几何，吾当倍赎之。”肆主人曰：“大人具恻隐心，必欲赎之，小人何敢过索？并本利得钱六千可矣。”长史如数给之，牵驴以归。<br><br>　　是夜复梦王子及母来谢。长史弗敢隐，乘间白诸王。王乍聆之，不胜错愕，继而叹惋良久，复恨恨曰：“暴戾子，固应服此冥报。即其母之阴贼悍妒，亦当如是。虽然，父子之情，未可绝也。城外园寝，地广草盛，可纵之其中，俾樗散以终其天年可也。”长史唯唯从命。纵之日，即生驹。王一日过之，二驴见王，伏地流泪。王试呼其名，则摇尾而嘶，似呼似答，王亦恻然者久之，忧悒而返。及王薨，二驴不知存否。<br><br>　　闲斋曰：甚矣夫！福善祸淫之理，毫发不容假贷也。以王子之贵，不悛于恶，降而为驴，天岂有私于人哉！人往往不信因果之说，而此事则又一时所共传，尚何因果之不足信哉？此事可信，则相传白起、李林甫、秦桧托来生为猪之说，亦必不诬矣。汉昭烈曰：“无以恶小而为之，无以善小而不为。”后世王公，有守此言，为子孙义方之训，日耳提而面命之，庶几乎世德相承，箕裘之克绍也。　　兰岩曰：<br><br>　　生前凶暴残忍备至，死后为驴，几不免毕命屠刀，亦云惨极矣。世之暴戾狠毒阴险辈，幸早回头，免至系颈市前时，望人赎救而不可得也。