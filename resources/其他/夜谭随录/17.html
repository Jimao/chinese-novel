　　噶，少小也。雄，俊美也。抱罕人称“噶雄，”狱中土人之称“少俊”也。噶雄者何？人名也。人而名噶雄，以其人少且俊也。雄，杨姓，本粤东人，其祖为河州副将，卒于官，路远，柩不能归，葬河州。遂家焉。父锟为守备，四十而死。雄幼孤，长养叔婶。叔为千总。是时大同周公文锦，为河州副将，怜其宦裔，落拓，乃以雄为余丁，令掌书记。<br><br>　　雄年甫十七，慧黠得人心。周有少女，尤眷爱雄，时与饮食什物，虽无他事，而两心相慕悦，非一朝一夕之故矣。有务子者，年与雄埒，为人亦狡狯颖秀。日与雄同供书房役使，夜则值宿斋中。际夏月，务子宿廊下，雄宿轩内，因苦热，户牖不闭，一梦初觉，映着月光，见一女人立榻前，大惊，蓄缩不敢动。女以手抚之，小语曰：“莫怕，我来矣。”声似周女，审谛不讹，化惊为喜，急起问曰：“深夜间何事到此？”女笑曰：“怜子鳏寂，来相伴耳。”言讫，急解衣升榻，启衾而入。肌理腻洁，拊不留手，香气馥馥，夺魄消魂，欲为柳下惠，不能黾勉矣。是夜绸缪，至五更始去。雄冥思其乐，如醉如梦，恍惚之况，犹云雨之锁阳台也。<br><br>　　次日入内，周女方晓妆，雄目之微笑，女亦笑迎之。雄终虑泄于务子，假周命，令务子宿于箭亭。务子谓箭亭自有老军值宿，何事需我？雄曰：“主人命，谁敢致诰？”务子唯唯。虽移襆被去，而心疑之，夜半逾垣，观其动静。甫至阶下，即闻房中笑语。由暗处窃窥窗隙，月射四壁，纤毫毕照，见雄主与女狎，辨为周女。心大动，精泄而返。老军方反侧于床，问焉往。务子以登溷对。老军怒曰：“吾通宵常不寐，何事不能觉察！汝二更去，四更始回，必有非为。不吐实，亟当扭禀辕门官矣！”务子惧，因以实告。老军本冬烘，闻之骇曰：“以下蒸上，丧无日矣。汝知而不举，罪亦同坐。听我教，首之可也。”务子因嫉雄之宠，承老军教，密白于周。周大怒，入宅让其夫人。夫人曰：“女日夜在我侧，不离跬步，何所见闻，辄来唧聒，其为选事乎？即好选事，亦不应自衅乃尔。正所谓自将马桶向头上戴者！尚堪作朝廷堂堂二品官耶？”周忿极愧极，反目大哄，女涕泣不食，周杖雄二十，逐之出境。　　雄无依，栖身洮州一古庙中。一日乞食已，方清夜自伤，忽见女致前谓曰：“子勿忧，以天地之大，何处不可托足。请与子偕隐，何如？”雄见女，悲喜交至，泣且拜曰：“一身之外，别无长物。子虽钟情之笃，我宁忍见子为乞人妇乎？”女曰：“何至于是。子姑携我向湟中，有我在，保子一生吃著不尽也。”乃相与之西宁。女出资置房产、器用、仆婢，俨然富室。而雄窃察之，初不见女有一囊一箧，良不解取给何所，殊为怀惑，居无何，会其叔因公至湟中，遭雄于阛阓间，乘肥衣轻，不敢遽认。询诸市人，佥曰：“河州杨公孙也，新寓于此，才半年耳。”怏怏归逆旅，使老仆密侦之，果雄也。仆私指其家，传语曰：“郎君何以发迹？老奴从二爷来此数日矣，郎君独不一念其鞠育情，一往起居耶？”雄入白于女，女曰：“大恩不可忘于路人，况从父耶”且子为富家翁，而使叔寄身传舍，可乎？”雄乃往谒，再拜敦请。许之，甫登堂，侄妇出拜。视之，周女也。大惊。密询其故，雄俱言之。叹异，默思于来时，不闻署中有失女事，岂其本官讳此，恐招物议耶？<br><br>　　居二日，便归河州。启周屏左右，备述所见。周大骇曰：“吾女宛然在室，顷且同饭，哪得有此？然不可不究竟也。”亟使人往擒雄至，严鞠之，得其端委。忿曰：“奈何使妖物，久假吾女之名而不归，玷吾帷薄乎？”商榷于夫人曰：“雄之祖，生为此处副总戎，与吾家门户正相当也。女十七，与雄同庚，年岁适相匹也。即以女妻之，可乎？”夫人曰：“不敢请耳。固所愿也。”<br><br>　　花烛之夕，忽见西宁之女先已在室，雄张皇不知所出，女笑而止之曰：“何事迴避？儿虽是狐，今实为报德来。子年少固不能晰。昔令祖官此地时，尝猎于土门关，儿贯矢被获，令祖悯之，纵之使窜。屡图报复，不得其间，兹得乘此为冰上人，夙愿偿矣。然苟非子与周女有夙缘，儿亦无能为力也。”言讫，出户，旋失所在。众始悟此因果。狐实曲成之也，谓之狐媒。　　闲斋曰：<br><br>　　予从先王父镇河湟时，雄甫二十余，已在材官之列，女亦无恙。虽一至署中，上下目睹其婉媚，迥异侪俗，洵佳人也。雄后官至参戎。周女诰封淑人。四十即致仕，居河州，犹富甲一郡云。<br><br>　　兰岩曰：<br><br>　　一狐耳，数十年之恩，犹切于心，而身报之。乃人有昨日之恩，今日忘之者，抑独何欤！