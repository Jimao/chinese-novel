　　应城王家口，有村氓十余辈，以秋稼将登，同于田间作芦棚守之。一夕，聚饮月下，倏有旋风自北来，势如山岳，群以为怪。既而渐近，约去二矢地，忽停吹不动，形如浮图。但闻声震如雷，化为巨人，高二丈许，白衣白冠，手持白幡，向众一挥，仍为旋风向南去，急如奔马。众悉惊绝，良久，始陆续复苏，哄传乡井。伙中有三人，一持观音咒已三年，一不食牛肉，一大醉熟睡，未尝与睹，尚以为妄，然亦不敢复往守田矣。迟数日，十余人接踵暴死，唯三人无恙。<br><br>　　兰岩曰：<br><br>　　诵咒戒牛，得免于难，固矣。至于酒能误事，人尽知之，而此人独以大醉免死，是酒又能救命也，岂巨人亦惧其酒狂耶，抑醉亦为冥间所弃耶？