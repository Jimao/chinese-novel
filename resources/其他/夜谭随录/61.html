　　凉州多獭，吐鲁番腌而货之，百钱一头。味似南方果子狸，而肥大过之。武生折兰者，肤施人。虬髯伟质，食兼数人，而尤喜啖獭。雍正间，从军出塞，径山丹道上，见獭十数头，皆人立，连臂而趋。折下马逐之，獭翻身返面，向折长跪，声啾啾可辨，同声曰：“饶命！饶命！”折与同行四人共闻之，大以为异，遂舍去。是夜，露宿于野，闻帐外有簌簌声，出视，见群獭各挟草叶，裹沙枣，置榻畔而去，收之得二斗余。折詈不复食獭。后有人劝之，折曰：“吾曾受獭贿，可复食同类乎？”<br><br>　　闲斋曰：<br><br>　　予在五凉，颇亦食獭。獭食草根，冬蛰，启蛰后两腋有毒，不可食。人手人足，肝十二叶，闰益一叶。一窟而有前后户，犹二窟也。然而烟熏之，犬逐之，无能免者。呜呼！魏武疑冢七十二，真冢犹被掘也，二三窟何足恃哉！　　兰岩曰：<br><br>　　獭特以沙枣报恩耳，乃折名之曰贿，岂此风信乃豚鱼耶？