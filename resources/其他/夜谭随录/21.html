　　平遥陶贾，贩货至巴里坤，过西海。雨初霁，海中笼重雾，山色皆失。陶爱其空濛，暂憩一树下。俄而雾散，隐隐见海中，有两山并峙，中间一抹云气，横如白练。云渐阔，忽现一浮屠顶，金光四射，瞬息高出云表，数之得五级，俄九级。一饷时，得十三级。色如虹，绕塔尽现楼阁，千层万叠，悉如五色玻璃。出没隐现，须臾变化。<br><br>　　陶，市井人，初不知有蜃气变幻事，惊怪而已。少焉，楼阁半泯，浮屠亦渐敛缩，只余八九级。大风忽起，波浪拍天，楼阁浮屠，片片吹如碎锦，顷刻都灭。陶冒风而行，至营中，质诸土人，始知为海市云。