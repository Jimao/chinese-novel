　　老人相传，雍正庚戌岁，京师地震之前一日，西域一人，抱三四岁小儿入茶肆，甫及门，小儿辄抱其颈，啼不肯入。其人怪之曰：“畏此地人多耶？”乃之他肆。至则复啼，易地皆然。其人以为异，问：“汝平日极喜入茶社食蜜果，今日胡为乎尔？”儿曰：“今日各肆卖茶人，及吃茶人，皆各颈带铁锁，故不欲入。且今日往来街市之人，何带锁者之多耶？”其人笑其妄，路遇一相识问所之，白其故，大笑而去，儿哂曰：“彼亦被锁，尚笑人耶！”其人归，逢所知则告之，或言小儿眼净，所见必有因，伺之可也。小儿有堂兄二人，儿亦惊其有锁。次日地大震，人居倾毁无数，凡小儿不入之肆，无不摧折，竟无一人得免。二兄亦为墙所压。访所遇相识，已履屋下矣。劫数之不可逃也，类如此。　　兰岩曰：　　事之所有，未必非理之所无。