　　李高鱼枕碧山房，壁挂古剑。一日大雨雷，瞥见一黑物，长尺余，细如线，后一红线逐之，自窗凌空而入，绕室飞行，俄延壁上，穿入剑鞘中。即闻戛戛作声，旋出旋入，无所阻碍。良久，忽又飞出，蜿蜒空际，甫及檐，霹雳一声，屋宇震动，红光烛天，不及察二物所至，唯见窗下落鳞数片，酷似穿山甲。取剑视之，锋刃尽穿小孔，密如虫蛀，鞘亦如之。或曰：“此龙之变化。”想当然耳。