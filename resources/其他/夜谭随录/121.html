　　前锋多某，行二。未得前锋时，与所亲同往东直门外城门下，习骑射，坠马昏绝。所亲扶掖以归，归家即苏，一无所损，但神痴不复解言笑，与食则食，不与亦不食也；与饮则饮，不与亦不饮也。越半月弗瘥，家人莫不闷闷。<br><br>　　会有服役老妪，出外市菜归，忽瞠目视。其主母问之，不答，良久，乃大言曰：“半月前，汝家多二爷，因坠马不能行动，汝等则弃之去，令多二爷踽踽城下，盼望家中人，两眼欲穿，屡次浼我寄信，未得其便，今日始得到此，可即令人去接，幸勿更缓。”家人闻之，大骇，同声唯诺。或问：“我家二爷，今在城下乎？”曰：“现在东直门外角楼下。”曰：“然则子为谁也？”曰：“我旧营房南门口开小铺之王老四也。缘去年与掌柜者算帐不平，呕气自缢死，冥中怜我冤，命协同溺死鬼那三，管理角楼下城湾河沿一带地方。前生亦曾蒙多二爷下交者。”家人闻之，愈错愕，应之曰：“知之矣，深劳尊驾，第请回，即刻使人去接也。”遂取冥镪焚之。老妪踣地，逾时方醒，叩之，悉不自知耳。<br><br>　　家人不敢视为荒诞也，群扶多至坠马处，呼其名而招之，往返三四。多忽发一寒噤，即时清白，向家人涕泣而道之曰：“汝辈一何忍心弃我于此，半月之久，不来一顾。苟非王二哥寄信，再十余日，我不复见汝辈矣！”家人环而谢之，无不先悲而后喜。多有少弟，亦童心而选事者，乘间访王老四及那三事，果不诬也。多今年已三十，为前锋且十年矣。每逢令节，必具香楮鸡酒于城湾，呼王二哥、那三哥而祭之，谓报其施，期于终身不哀云。<br><br>　　兰岩曰：<br><br>　　受恩必报，不欺于鬼，多亦厚德人也。