　　有老人乘车入崇文门者，未及门，暴死于车中。守军执御夫，鸣诸官。会日暮，因验不及，置诸铺中。半夜忽失老人所在。守军失措，相与计议，或言某处有新厝一棺，未葬，盍乘夜窃取其尸，聊以塞责。众可之。遂取尸置车中。翌日官来相尸，于发辫内得一铁钉，入脑三寸余，以为车夫谋杀，竟坐死刑。迟数日，老人忽来自首，细述彼日因一时中恶，昏绝车上，既苏，夜已二更，遂下车步归，今闻冤及车夫，心实不忍，故来告白。官使车夫辨之，不诬。穷究致尸之由，守军不能隐，悉以情告。复拘厝棺者，讯之，则一少妇也，初不认尸，吓以严刑，始吐实。盖钉死者，即其夫也，为与恶少私通，故于夤夜钉杀之，以为断断不致败露，初不意如此发觉，诚为天网不漏矣。乃释车夫，而坐奸夫淫妇之罪焉，守军责而赏之。<br><br>　　兰岩曰：　　借此事以雪彼冤，天诚巧也。