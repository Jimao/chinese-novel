　　御史洋公海巡视南城，一夜大雨，驱车过梁家园，从三骑，冒雨行。远远见二人白衣白冠，杖策，循人家屋檐，伛偻自北来。辕下驹鼻鸣耳耸，惊骇不前，仆夫连鞭之，马负痛而奔，相去约丈余，二人以袖蔽面，蹀蹀徐行，所至之地，雨水随步划然开数尺，哭哀哀而过，折入小巷中去。从人悉见之。唯洋及仆夫独见其面白如粉，巨口至耳，吻若涂朱云。<br><br>　　兰岩曰：<br><br>　　鬼多哀哭，岂自悲其死耶？抑悲人之生不知死耶？悲人之生亦等于死耶？