　　有官沈阳者，署中传有鬼物，往日被惊悸而死者，男女接踵。官留心伺之，夜间果见一物，通体乌黑，无头无面无手足，唯二目雪白，一嘴尖长如鸟啄，乍见亦甚可惧。后无夜不至，遂亦习之，渐至狎匿。物亦娴熟，麾之不去，招之即来，间尝戏以手捺其顶，随手消灭；捺至地，灭亦尽，浑如烟雾，软如棉絮；甫招手，寻复充仞如故。甚异之。因其块然一物，名之曰褦襶，呼之辄前。<br><br>　　一夕寒夜思酒，家人皆睡，无人行沽，褦襶适在侧，戏之曰：“汝能为沽酒乎？”声呦呦，似应诺然。官乃以青蚨数十并一瓶，置其顶上。褦襶去，俄顷已在面前，顶上有瓶无钱矣，取之白酒满中，大喜。自是零星细物，无不遣之。市物之家，但失物得钱，传以为怪，唯官心明其故，特秘而不宣。数年，未尝须臾离。会考满，得闽中一郡，既束装，褦襶依依，似不忍舍，官亦怅悒。<br><br>　　抵闽逾岁，靡日不思。偶独立，褦襶忽至，大惊喜，呼之入室，眷属惊怔。官白其故，家人亦素闻其事，遂各相安。及见惯，无不怜其驯者。亲友亦多见之。又岁余，失褦襶所在，举家怀思，后竟不复至。