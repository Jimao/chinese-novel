　　陕西白水县村民，其妻死，遗一子一女，皆六七岁，民复娶同村梁氏女为继室。梁少艾，民为所惑，于是日虐子女，击刺熨烙，体无完肤，民不能庇。民力食者，每戴星入市趁墟，梁早起炊饭。际夏月，窗牖不闭，觉窗外有人，凭窗向内而叹。梁仰视，见一妇人，蹙眉黄颡，满面流泪。梁惊悸发狂，自批其颊，邻人环救，梁大骂：“淫婢，奈何毒如蛇蝎，残我儿女？”众始悟为前妇之鬼所附。急灌以朱砂，愈时始定。遂自此病癫，往往自褪其衣，令儿女极力挞之，方以为快；或引锥自刺，遍身流血，尚不满意。一日，乃烧火箸，自烙其阴，深入八寸，大叫“快活”而死。白水令邱公理此案，尝为先君述之。　　兰岩曰：　　荼毒子女，终罹惨报，天心岂或爽哉！