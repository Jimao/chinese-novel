　　知县某，病怔忡，日夜心悸。恒纠合家人数十辈，通宵列烛环守，而犹一夜数惊，越半月余矣。坊间有张五者，年四十余，夙鬻豆腐为业。常起五更，一夜违时，四更便起，嘱妻作腐。妻曰：“无乃太早？”张曰：“一日不力作，一日食不足。早作早卖，一大好事。汝起点灯，我暂出解手便转也。”<br><br>　　乃启门至弄内，方欲登溷，忽有二人过其前，唤曰：“张五，此间来！”张以为素识，从之至街口，同立人家檐下。审视二人，竟大昧平生，各着青衣，垂绿头带，冠红帽，执朱票，酷似衙门中隶役。向张曰：“有一事相烦，不可推诿。”张问何事，二役曰：“不必穷究，姑同我等去。”言毕，向东走。张心大不愿，而两脚殊不自由，踉跄随行，绕出街市，至知县衙门杙桓前。见六人立大门下，躬擐甲胄，皆长八九尺。二役不敢进，乃转至衙后一水窦前，使张先入，张不肯，役推之，不觉已在墙内。二役亦相继入。历高垣数重，悉如此，竟达寝所。窗上灯光甚明，命张窥之，见知县某呻吟于床，床角及脚后，坐妇女六七人，地上满罽毯，亦有男妇八九人，群坐其间。还告二役，二役亦来。五更向尽，二役颇忧惶，相与频频窥伺。又移时，某稍安，诸男女倦惫殊甚，或鼾而膉，或寝而伸。二役喜跃，急取一铁链付张曰：“汝速入房，将此链系知县项上，勿恐勿怖，竟牵之以出！”张惊曰：“彼知县，官长也。我何人，敢相近乎？”二役曰：“彼虽为官长，而贪财好色，滥杀酷刑，今且为罪人，奚复可畏？”张趦趄，终不敢前。二役慌遽，复极力推挤之，慞惶间已在房内。不得已，即以链系知县颈上，反走而去。二役迎之，同循旧路。张回顾知县，已系颈同行矣，大骇。知县默无一语。<br><br>　　甫至宅后，见一男一女，作淫戏于墙阴，略不羞避。二役过之，张问曰：“此何人？奈何恣行淫事，腆不畏人也？”役指知县谓张曰：“彼女子即渠之爱姬翠华，彼男子即渠之娈童郑禄也。因渠病卧，故私约于此。彼方自谓隐密，岂暇见我辈，又岂意我辈见之明且晰哉！”张目知县而笑，知县亦俯首不语。至水窦前，复见二人，结束同二役，亦械一人，囚首面而立。二役问曰：“已拘得乎？”应曰：“拘得矣。”其人见知县欲哭，役急批其颊而止。张私诘此人为谁，役曰：“即渠之幕宾，主刑名者郭某也。与同案，故同拘耳。”话间，闻内宅哭声群起。役曰：“时至矣。”遂出至坊间，预有二人驻囚舆二辆相候于通衢。四役因纳知县与郭于舆中。嘱张曰：“汝自归，慎勿泄于人也。”言讫，超舆叱牛而去。<br><br>　　张至家，鸡已鸣矣。见妻背灯而泣，邻妇三五人，从旁劝慰之曰：“死者不可复生矣，天数夙定也。况气未绝，俟天明延医治之，料无妨也。”张闻之大惊，失声一呼，豁然如梦寤，则身卧炕头，妻坐守于侧，邻妇抢攘满室。张咨嗟不已。妻见其复苏也，惊定而喜。张问胡为哭乎？妻曰：“汝解手良久不回，我出视，汝僵卧檐下。浼邻人扛入室。手足虽温，而呼之不醒，自四更至此时，已半夜矣。何幸得复生耶！”张悟前此之事，皆魂魄所为也。起身揖邻妇而谢之。各欣然辞去。张乃备以其故告妻，妻亦骇叹。比晓，举城军民挠乱，佥知县官于五更时死矣。密访郭幕，亦同时暴亡。<br><br>　　张不谨，渐泄于人，某之子闻之大恚，械送县，笞三十。鞫郑禄与翠华私通事，果不诬，杖郑禄于县，瘐死囹圄。缢翠华于园，以殉。事出雍凉间，秦人至今述之。恩茂先曰：“诚然，先大父亦尝言之也。”<br><br>　　兰岩曰：<br><br>　　罪恶贯盈，天夺其禄。鬼得而辱之，民得而欺之。回首皋比临民，其威权安在哉！鬼卒不能系其颈，而假手于张；非鬼卒不能也，张目击之，以暴其恶耳。