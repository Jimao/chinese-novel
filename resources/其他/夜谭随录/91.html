　　京师崇文门外花院市，居民数千家，皆制蓪草像生花为业。有幼女奉老爷以居者，亦业此。父久病痰喘，按时举发，是年愈甚，吼卧不起，医来弗药。女忘啜废寝，明慰暗忧。<br><br>　　适有邻媪，鸠诸妇女，往丫髻山进香者，女因密询进香何为，媪曰：“或以多病，或以乏嗣，各以心愿求之。山顶娘娘最灵感，应之如响。”女曰：“此间去山，道里几何？”曰：“百余里耳。”女曰：“一里几何？”曰：“三百六十步。”女谨志之。夜俟父安寝，则潜于院中，持香一柱，计其里数，绕院而拜，默祝：“一身孱弱，父病甚，家中更无人，不能朝山进香。谨按里数，一步一拜，有如身到宝山，亲瞻圣像，保佑老父，沉疴速起，百岁康强，自愿绣佛长斋，终身顶礼。”云云。如是得闲则拜，日夕不辍，半月有余。<br><br>　　旧说丫髻山上祀奉山顶碧霞元君之神，灵应昭于畿辅。上自大内后妃、中使及王公缙绅，下迄庶民，每际四月，则进香赛会者，车马络绎，不绝于道。而五更鸡鸣时，即上殿拈香者，谓之上头香，头香必待宫使巨珰，他人罔敢僭越。<br><br>　　时有中涓魏公者，奉皇太后旨，往降头香。甫辟殿门，即有香在炉中，光焰甚盛。魏怒责庙主曰：“老佛爷香，犹未降，何得令他人预焚于此！”庙主惶恐曰：“爷不来，殿不敢开，诚不解此香何由至。”魏默念：“初至时，殿始振管，香灰未寸，良可骇异。明日更早来，看如何。”亟嘱庙主，曰：“既往不咎矣。汝其敬慎，翌日当早来上头香也。”遂去。<br><br>　　庙主畏罪，与其徒终夜巡视。才四更，魏已至，至则炉中香火宛然，一女子方礼拜于地，咸大惊。女闻人声惊起，倏忽不见。众以为鬼，魏公曰：“岂有神圣之前，鬼敢公然出现者乎？必有因，吾有以处之矣。”遂上二香于山门下，踞胡床，聚众香客而告之，并详其年岁、貌容、肥色，众客愕然，但以为奇。卒一媪闻之，沉思曰：“据爷所见，无乃吾之邻女乎？何其色色相符也。”魏问：“是何邻女，幻化若此。”媪曰：“居花院市，固孝女也。”魏拊髀曰：“无疑矣。”亟驰归，复命讫，密访得女。就见之，果殿中所见者。致诘其女，悉以诚告，言虽未出门，恍惚身历其境。父病获痊，亦神之灵也。魏叹曰：“至诚感神，真纯孝也。”认为义女，不啻所出。<br><br>　　其父得享三十年温饱，百岁令终。女嫁于大兴张氏子，妆奁之盛，不下数千金，皆魏独任。婿家缘此，累世为富商云。<br><br>　　兰岩曰：<br><br>　　真诚所至，神灵可通，骄若寺人，那不令其佩服。虽然，人苟无良，遇如不遇矣。