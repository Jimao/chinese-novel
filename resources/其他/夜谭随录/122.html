　　某甲好打生。一日，归自朝阳门外吕祖阁，时已曛暮，见土城下一草屋中（土城，元时旧城），灯火荧荧，一扉半掩，探身窥之。见美妇人独坐炕头，笑容可掬，以手相招。甲喜而入，甫跨一足，即仆。次日为人救活，则一足陷古冢矣。问之，泣曰：“初以为奇遇，才入门，即见骷髅也。”<br><br>　　兰岩曰：<br><br>　　世间纷纷，尽肉骷髅也，前人曾言之矣。然非心动，必不为所诱。噫！天下奇遇，尽属骷髅耳。甲当从此悟道，涕泣何为？