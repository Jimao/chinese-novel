　　姑苏颜勿三图怜，言其乡有管姓少年，因邻家少妇佳丽，百计思觏。一日，复于墙头窥视，见妇方络丝檐下，颦眉泪睫，颜色悲惨，其姑喃喃数之于房中。管乃怜妇而恨其姑。忽一青衣妇人，自角门出，笑容可掬，径入佛堂，问佛而拜，直起直跌，形如僵尸。管大惊，知其非人，益注目伺之。妇人拜佛已，即回身至檐下，向少妇以两手作圈示之，更以手频频指厕。少妇停络呆视，若有所思，既而涕泣如雨，旋起身如厕。短垣仅及肩，管于高处觑之，颇为了了。妇入厕，辄解足缠，系横木上，青衣妇复左右之，意得甚。管知其觅死，不觉大呼救人，逾垣而过，邻人闻之，惊走来询。管导众入厕，视妇已投环矣，争相解救，须臾复苏，青衣妇人已失所在。姑亦惊怔，不复絮聒。已而其夫妇，众白其故，其夫惊谢，感伤交至。问管兄从何处得悉怪异，管绐曰：“偶乘屋拔草，得见其状耳。”众叹曰：“人命关天，尊夫人数不合休，适值管君有拔草之举，想亦神佛之所役也。”其父赠酬之，管不受而归。从此淫心顿息，不复更作壁上观矣。<br><br>　　兰岩曰：<br><br>　　数不合死，藕此得救。管能顿改前恶，尚为可取。