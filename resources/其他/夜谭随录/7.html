　　洪由义者，靖远协汛一洚子也。性慈善，喜放生。暇时坐黄河畔，见渔人起网，凡所弃小鱼细虾暨螺蚌之属，悉拾之投于水中。积数年不倦。　　一日渡河，失足落水，随波逐浪者十余里，昏迷间，觉有人捉其臂，拖至一处。视之，则身在一大门下，四面黄水如壁立，门前二石赑屃，大约数亩。洪大骇异，方怀惑间，门忽启，见紫衣纱帽者二人，出谓洪曰：“可亟入，勿惧失仪也。”洪从之，至一广殿。殿上有贵人，年可四十许，衣冠奇古，左右侍从甚都。洪蒲伏阶下，贵人劳之曰：“汝大有恩于我部下，不但脱汝难，且当少为润泽。”因命取一珠，大如豌豆，赐之曰：“此如意珠也。握之凡有所需，无不如意。三年后可见还也。”洪唯唯拜赐，贵人仍命二紫衣吏送出。二吏嘱闭目。但闻波涛汹涌之声，顷刻而息，徐开其目，则已脚踏实地，而二吏失所在矣。珠犹在手，遂秘之以归。归则家人已成服，相见各惊疑。洪绐以得抱枯木，故不致死。家人喜而信之，乃释服。<br><br>　　洪素喜樗蒱，得珠后，重与其徒博。分明枭色，呼之，皆成庐雉，于是有博必胜。家业渐丰。适奉官之西安。西安为省会之处，汉唐故都，俗尚豪华，人情奢侈。王孙公子，肥马轻裘，一食万钱，一掷百万。洪侧身而入，掉臂而前，自午至晡，腰金百镒。旁观者但挢其舌，当局者徒热于心。满载而归，遂成巨富。为长子捐官，次子纳监。始以得珠之事，告其妻孥。愈以放生为务，由此河上人，称为洪善人。五原称富室者，推洪为巨擘。三年后，秋夜方寝，梦见前二紫衣吏至，曰：“瓜期届矣，珠当见还也。”洪跪而奉之，既寤而珠已失矣。后洪寿至期颐，无疾而殁。予在靖远时，洪之孙已五十余，犹为富家翁也。<br><br>　　兰岩曰：　　凡人意之所在，无不如愿以偿，不必功名富贵也。斯如意之最为难耳，乃得珠后，徒事樗蒱，以毕三年之愿，志亦小矣。虽然，人苟巨富，凡所欲得欲为者，无不能。洪可谓握要以图哉！