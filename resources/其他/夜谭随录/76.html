　　步军那木契，司栅于某胡同。会冬夜，方拥裘击柝，三更向尽，见二青衣人，驱鸭数百，欲过栅南去。那叱曰：“此何时，尚欲过栅耶？”二人不应，辄驱鸭自栅下过。那大怒，方欲阻之，而人与群鸭纷然在栅南矣，驱鸭径去，初无阻碍。那大惊，毛戴，亟呼其伴告之，共相错愕。自是小儿多患痘疹，百无一生。那所见殆非无因也。　　兰岩曰：　　鸭为儿厉，诚不可解。