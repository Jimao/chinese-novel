　　吕司马季弟琪，从司马官岭南。署东有小院，颇幽静。书舍前一小轩，绕以回廊，旧有石栏古井在轩右，未尝取汲，用作点缀而已。井畔二老桂，大皆合抱。值夏夜，月光甚皎，琪纳凉轩下，闻井中有井井之声不绝。吕琪凭栏而窥，见井中水白如银，中有红丸，大如弹子，约数十百点，光明如火，向上竞相跳跃，渐跃渐高，去栏仅尺余。琪惊走叩门，白诸司马，司马倒履往观，亦大骇。次日悬重赏，得勇夫绾下，探之无他异，只摸得隔年桂子数十枚，鲜赤如新。琪即戏以井水服之，日七枚，七日而尽，适四十九枚。琪后至九十九岁，终身无疾病。平原董曲江太史见之，问而志之，故能凿凿言之。<br><br>　　兰岩曰：<br><br>　　琪殆有仙缘耶？不然，那得此桂子延年也！至适符七七之数，则更奇。