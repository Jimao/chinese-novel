　　江都某诸生之宿迁，同二友谒西楚霸王庙。因话及巨鹿之战，及垓下之败，感叹移晷。生独以为不然，曰：“千古无才无识，庸而且碌者，项王一人而已。昔虬髯客志在天下，一旦见文皇，自惭不逮，甘心逊避，远帝扶余；吴越王负盖世之雄，奄有东南，而观衅中原，终守臣节。此二人者，非不欲创业垂统，为一朝烈祖，施后世而传无穷也；特度德量力，见机而起者，亦见机而止，故不愧为豪杰，不失为英雄。岂若项王矜扛鼎之雄，逞拔山之力，以沛公之豁达大度，不识其为真人；以张良韩信之才，不识为国士。亚父以反间死，韩生以直谏烹。徒具盖世之资，虚负重瞳之表，乃太史公犹列入本纪，江淮人祀以崇祠，此天下大不平事，而诸君尚津津然置诸齿颊，且有景行之慕，独不虑贻识者笑乎？”　　二友曰：“不然。项王以暴，人故小之，要亦劫数使然。究其人亦有足多者，如烧秦宫室，毅然不袭秦弊，封六国后，义也；会鸿门，释沛公，信也；七十余战，未尝败北，勇也；不杀太公，仁也，恕也；一败涂地，不忍复生，果也。君书生之见，妄诋英雄，毋乃不自量乎？”<br><br>　　生艴然曰：“君辈不足论古人。我与我周旋久，自为酬酢可也。”因呼僮索笔题句壁上，曰：“炎刘受命顺皇天，天使重瞳作獭鹯。千古中原群盗贼，让君马首一鞭先。”题毕，掷笔大笑。二友默然，遂分路而去。是夜，生梦中为人缚至一广殿下，见项王按剑而坐，盛怒叱之，声如巨雷，栋宇震撼。生震慴仆阶下，伤折一股。王命拔舌，即有数壮士同声而应，蜂拥至前，一人抠抉其舌，极力拔之，生大叫而寤。舌遂卷曲，不复能作了然语，右股亦病瘫痪，终生不瘥云。<br><br>　　兰岩曰：　　项王事已隔几千年矣，何来狂生，畅一时无稽，致终生残废，悔何及哉！甚矣，人不可不慎言也！