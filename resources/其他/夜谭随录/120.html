　　济南某富翁，拥资数十万，性极悭吝。居积取赢，持筹会计，日不暇给，而敝衣破帽，向亲故作贫窭状。老小数十口，日市肉半斤、菜数斤，饭脱粟，皆取给于一灶，早餐恒午饭，晚餐恒夜食。不设茶酒，终年不宴客，虽骨肉至亲，未尝见其匕箸是何形状。翁亦不知款客作何周旋。然往往见招于人，歌筵舞席，颇极欢洽，又似毫不知生人之乐者。乡人号之为铁公鸡，谓一毛不拔也。<br><br>　　近五旬无子，议纳妾，价欲极廉，而人欲至美。媒笑曰：“翁所谓又要马儿好，又要马儿不吃草也。是当求之于牡牝骊黄之外，讵可骤得？”翁嘱其速觅。居无何，有陕西客携一女来，不索值，但取衣食，不致冻馁以死足矣。女年十八，丽如舜华，翁喜惬过望，留为侧室，赠客钱一缗，不争而去。翁得女，嬖幸殊甚，曲意悦之，而鄙吝犹昔。女戒之曰：“昔乌氏倮鄙人牧长，寡妇清穷乡嫠妇，而名显天下，礼伉王侯，徒以富之一事耳？君之富堪敌国矣，不特不能知名当时，且将泯焉漠焉，几不得与中人伍，窃为君羞之苦之。”翁讶曰：“尔胡为出此言？独虑不造次间有人属耳耶？且尔言过矣，钱之为物，难聚而易散。我自龆龀时节，多市扑满。日积数钱，积十二年，共得二百二十余扑满，扑而计之，得钱三十余千。贯之以索，贷之于人，权其子母，又三十年，计之，甫能盈兆。中间又设赌局，如一切呼卢、压宝、樗蒱及琐琐罗丹拍格诸戏，取其头，迄今又十余年矣。凡经营五十余年，仅有今日，则积财之辛苦，予备尝之矣。平生所见所闻，诸晋绅世家，或竭资营第宅，或倾囊助亲友，更有老悖不念子孙者，辄以白似雪、圆如月之宝物，沽酒市肉，日与宾客欢宴，一似与银钱二物有深仇大恨者，必欲尽力消耗之而已。予每以之自惩，犹恐久而不逮，尔乃欲我蹈此窠臼，其未知物力艰难，故漫作是语耶？小儿女福大几许，而自捐折如是，幸勿更举是念，罪过不小！”女笑曰：“聊以相试，何遽惊讶？儿岂不知君之志，牢不可破，将厚积余藏，欲以遗所不知何人者哉？”然翁自闻此说，终不能释，虽爱之如珍错，而防之如盗贼矣。<br><br>　　其密室中，旧有贮银铁柜十数，封志甚固，例一月一开检视。居无何，又值检视之期，婢媪僮仆尽摽诸大门之外，独与女闭户下窗，柜既发，则藏镪尽空。大惊，如失左右手，瞠目视女，诘其故。女笑而不答，翁大怒，即抽刀逼之，女笑曰：“君以儿为人乎？”翁怒曰：“尔非人，鬼耶？”女曰：“亦非鬼，实狐也。以尔鄙陋，故盗而之他人耳。”翁大怒曰：“平生血资，盗归何所？”女曰：“流通物也，盗去，何处不足以济人；岂必深藏固守于一老秃翁之手乎？”言讫，径入内室，觅之杳无踪迹。翁始信果为狐祟，大恸而绝。家人草草殡殓，所遗财物，劫夺一空，其宅亦随废为蔬圃云。　　先是，翁宅后有楼七楹，为狐所据，已近百年。其祖父相延，于每月初二、十六日，具鸡子白酒祝而祀之，罔敢驰懈。及翁承家后，以多费罢之，又以楼房出租于人。狐遂大扰，妖异迭兴。其妻力劝，翁愤恨出入谩骂。一日，见群狐来辞曰：“翁全福之人，吾辈何能为，请徙去不敢复居此矣。”遂不再至。翁以为得计，初不意为其所愚弄至此。<br><br>　　兰岩曰：<br><br>　　守钱虏深可憎恶，安得如此快狐，行此快事哉！辛苦五十年，未得一文享用，一旦尽空，大恸而绝，翁亦可怜矣。每读一过，令人叫快者三。