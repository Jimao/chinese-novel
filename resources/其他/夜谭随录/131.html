　　长山袁翁，少极贫，居城外一破屋中，几于行乞。一日窘甚，饥虚已数日矣，无如何，检点破衣襦数事，至典肆欲质钱若干。肆主曰：“此等物不值一文，可持去。”翁太息曰：“我非滥为者，特以饥不得食，称贷无路，乞食不能，故万不获已，以此为质，不过聊以为信，得钱则取赎耳。幸念素识之情，用质数十百文，以延残喘也。”肆主以为笑谈，置不理，翁愤然曰：“恨我一时在困苦中耳。苟有日发迹，誓亦开一解库，彼时虽有人将死孩儿来质，亦必质之矣！”店肆最忌质死孩儿之说，闻之颇不甘，第以其贫窭至极，不足与较，故为隐忍。<br><br>　　翁归去，一路冥想，毫无生趣，乃止步向天号泣曰：“呜呼！袁某自问于心，所行之事，无不可告人者，胡为而竟至于此耶？”良久辍泣，复行。忽破衣为棘刺所牵，猝难摆脱，屈身摘之。觉棘下土甚松，试抄以手，土中有物累累然，白光灿铄，取视二枚，则朱提也。大惊喜，即以破衣裹数锭，仍以土密掩其余者以归。次晚，复往取之，多不胜取。数旬方尽，约略二万金，不敢彰露，先作些小生意，逐渐张大。一年之后，遂为巨贾。问舍求田，买僮蓄婢，故于宅旁开一典肆。<br><br>　　前肆主闻之，讶曰：“袁饿鬼果有今日耶？昔者受其恶言恶声，每一念及，心实不甘。今趁其发市之始，盍一往，故犯其忌，聊申夙忿乎？”乃觅二死孩，裹以襁褓，挟至其市，求质银十两。主柜者大怒，势将用武，翁适在侧，急止之，而拱手向肆主曰：“老兄欲证成我为信人耶？此孩之死，正值小肆开市之日，不为无缘，请如数质之。”因使人贾一小棺，殓孩于内：“此孩不必远送，即我所立地砖下瘗之可也。”急呼僮仆执锸，就脚下掘一穴，才尺余，忽得一石板，发之，板下列巨瓮十数，瓮中白镪皆满，一肆大惊。肆主见之感叹，始知翁长者，天固有以默启之也。再拜谢罪而去。　　翁自此富甲一县，已而生子，子生孙，皆能读书上达，有仕至尚书者、督抚者、卿贰者，科甲连绵，迄今正当鼎盛也。