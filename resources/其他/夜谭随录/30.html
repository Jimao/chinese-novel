　　平阳，陶唐氏之故都也。其俗勤俭，多窑居，富室尤盛。新安赵给谏吉士《竹枝词》云：“三月山田长麦苗，村庄生计日萧条。羡他豪富城中客，住得砖窑胜土窑。”盖纪实也。<br><br>　　镇署三堂后，有窑五圈，窑上覆楼五楹，绕以女墙，旧为狐所凭据。乾隆初，总戎段公出巡所汛未归。公子方弱冠，夏月偕一童，宿花厅之西轩。二更后，月明如昼，砌虫唧唧，夜气清凉。闻院内履声藉藉，公子白身起，穴窗外窥。隐隐见一少男一幼女，对坐花台畔，丰姿都美，同看明月。少间，女子曰：“讵意今宵，月色清皎乃尔。三哥尚忆去岁中元，在姑射山石室中，与无一师，饮般若汤，食穿篱菜，唱和《柳梢青》，言笑晏晏时乎？”男子曰：“瞬息事，那得更忘！第彼时，我甚不欢畅，颇厌髡奴醉后，斥笑鹏，而妹亦饮酒过多，可南可北，我在旁大有为妹悲歧路之意。昨过李氏新阡，墓已宿草，我尚涕泗，而妹竟处之淡漠然焉。今夕又将别有所图，是歧路之中，又有歧焉。究不足为宗族效法。”女曰：“少年不努力，老大徒伤悲。人生世间，如轻尘栖草耳。妹虽形秽，宁不自爱？岂因李生之亡，遽甘心茕独乎？且妹之所以报李生者，亦至矣。初至其家，家无儋石之储。釜无水，焉得生鱼？并无甑，何得生尘？李生方卧，牛衣中，呼癸呼庚，褴褛不让行乞，妹即为新庐舍，给饔飧，制衣履，二年之内，百废俱兴。人谓茑萝不能独生，必托乔木。李则乔木而附茑萝矣。设当时妹即两袒，亦何负于李生；况今冢骨已枯乎？再李生才如袜线，百不逮人。面朋面友，萋菲时作。轻鸡爱雉，每每唐突西施。始犹娟秀，半年后貌渐寝，将就木，面目愈支离。妹不自解，曩日何故煞有痴情。伊思啜鱼婢羹，犹汲汲为之烹饪。三哥岂不知之？”男子曰：“我亦聊言之耳，乌能使妹必听？但虑夙冤累积，获罪于天。城门失火，殃及池鱼也。兄妹肺腑，岂忍漠置，不一规诫乎？劝妹亟归，勿复干犯恶客。纵使见爱，亦不足为宗族光也。”女子不悦，曰：“见爱虽不足光五宗，见恶谅不致夷三族。三哥幸勿预妹事，即有祸，必不相嫁也！”男亦艴然拂袖而起，行至院门，复回首向女曰：“望尊重，颠踬勿悔！”女他顾不答。男子去。女自哂还自诵曰：“何时作如许态！岂遗却兔园册子耶？自且有欲炙之色，乃欲人见熊蹯而勿。然则前日鹿腊，何伏案自决，不以一胾让人耶？”寻亦不复言，缓缓入花荫，绕过亭后，寂不复见。　　公子心知为狐，而心艳其美，又怜其慧黠，就枕不能成寐。良久，忽闻叩户声，诘之，曰：“开门自分晓，底用多问。”音呖呖如莺簧，知为女至，大喜，即启户纳之。异香满室。谛视之，美丽绝伦，真天人也。相与把握甚昵。公子虑僮觉寤，女至榻前，以袖拂僮面者三，却回曰：“无妨矣。”公子叩其所自来，女自言萧姓，与公子夙有缘，故来相就。公子神已迷，意已夺，不暇致详，遂与绸缪，相得无间。黎明始去。自此无夕不至。女好饮善谈，称神语怪，言多不经。而枕席之间，狂荡无节。半月后，公子精神恍惚，食减骨柴。夫人颇怪之，而密询，不得其实。严究书僮，僮曰：“未见他异，惟半月前，睡即梦魔，手足尽痿，不能转侧。至今无夜不然，鸡鸣方醒。”夫人大疑，不复使公子宿轩中，命从己宿。是夜三更，夫人与诸婢，亦皆梦魇，大惧，而无如之何，惟与诸婢媪轮环斗叶子，坐守达旦。<br><br>　　无何段公归，夫人告之以故。公曰：“无哗，今夜令儿从我宿。”因与宿斋中。公劳顿，着枕辄酣寝。公子对榻卧，瞬息万虑不安，俄闻院中人语，曰：“妹莫孟浪，今夕断不可往。”又闻女应曰：“前已有言，勿复尔尔！”公子辩其为女子声音，急起拥衾坐。女弹指窗棂曰：“何不开门？”公子潜伏窗下，低嘱曰：“今夜家大人宿此，且迴避，他日再谋会。”女笑曰：“今夜携得妙药来，何反自参商？且尊大人焉得预儿媳事？”公子嬖惑已久，无复踟蹰，亟启扉。段公已寤，隔帷视之，知为狐媚，乃伪寐以俟。随闻女子曰：“大人果在此宿乎？”公子令噤声，女子嗤嗤笑，徐至榻前，徐搴帷向公，将以袖拂公面，公骤起捉之。女大惊，摆扑欲遁。公于枕畔抽剑，急刺之，迎刃而解，化一黑狐，死床下。衣在公手如蜕。然移烛看剑，血不濡缕，诚宝剑也。<br><br>　　公子啜泣跪床下，请其尸瘗之。公笑曰：“痴孩儿！见其异物犹恋恋耶？”怜其情切，即以尸与之，公子为其具棺衾，葬于后圃。次夜，闻园中哭者甚众，移时始寂，旋失尸之所在。署中狐祟遂绝。公子后出仕为司马，为他事正法，段公亦恚忿而死，人多以为杀狐之报云。　　兰岩曰：　　谏而不听，致罹败亡，狐亦愚矣。情之所钟，死不足惜，狐又足嘉矣。然观其于李氏子，淡焉漠焉，则狐非情种，直淫物也，死不足惜矣。