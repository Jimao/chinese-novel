　　嵩桬篙，以身修长而得名也，官某部笔贴式。其亲戚有苦狐祟者，嵩偶至其家，适有飞石破窗，举室色变。嵩问得其故，怒摘其帽掷炕头，指帽上金顶，大言曰：“何物妖狐，敢放肆乃尔，岂不识此为何物也？此虽金顶，非云小可，乃朝廷制度也。汝诚能侮人，曷不去扰乱我家，庶几强项而欺人孤儿寡妇？唯孤儿寡妇之是欺，则我老嵩之所以震怒也！”狐果为其所慑，寂不敢逞，其家喜悦敬服，以酒酬谢。嵩愈大声疾呼，夸其帽顶，辱骂万端。　　方饮啖间，忽家之老平头，坌息哆口来告曰：“爷尚在此饮酒耶？家中不知何故，门窗器物，尽为飞砖打碎，老太太惊吓欲死。爷不早回，乃尚在此饮酒耶？”嵩初犹不信，既而家人裹疮告急而至者，踵相接也。嵩始惶惶，不知所措。二奴掖之急走，遗帽顶于炕，其家追还之，嵩曰：“斯亦不必，姑留镇汝家狐怪。”<br><br>　　兰岩曰：<br><br>　　方正不阿，虽布衣而神鬼钦焉。以区区铜臭物，大言恫吓，狐岂与汝较量品秩耶？