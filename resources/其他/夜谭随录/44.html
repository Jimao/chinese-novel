　　西十库在西安门内，例有披甲人值宿其中。某甲与同值十余人，沽酒夜饮，皆半酣。二更后，甲起解手，至库旁永巷中，于月光下，隐隐见一红衣妇人，蹲身墙边，如小遗状。甲醉后心动，潜就搂之，妇人回其首，别无眉目口鼻，但见白面模糊，如豆腐然。甲惊仆地上。同人迟其来，往觇之，气已绝矣，舁至铺中救之，逾时始苏，自述所遭如此。<br><br>　　兰岩曰：<br><br>　　三杯入腹，便尔胆大如天，不顾理法。一骇气绝，不知酒醒否？