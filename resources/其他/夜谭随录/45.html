　　沟某村，有兄弟樵苏于山者，季入山之深，仲求之弗得，归告其翁。翁惊且怒曰：“不为雁序而作鹡鸰，明知弟幼弱，不加防护，任其独行，不饱豺虎，必遭颠坠。汝虑我死后，数亩山田，不能独受，故幸灾乐祸，曳曳独归耶？”仲无以自明，但涕泣自誓，而随父同至山中，遍觅不获，寻亦置之。<br><br>　　二年余，因值秋成，翁来往田间，负手观获，有猎者过之，左提雉免，右牵一生黑狐，毛光润如漆可鉴，两目炯炯，向翁躇躇不前。翁心动，以青蚨二千，赎而欲纵之。猎者曰：“不可。此紺狐也，能为妖。”翁曰：“倘为妖，必报吾德，汝亦有施焉。”卒纵之。其狐奉头而窜，瞬息不知所逝。翁目送而笑曰：“蠢然如此，伎俩尽矣，能妖之狐，恐不如是。”猎者亦笑而去。<br><br>　　一日，翁有事入都。途中值雪，山路迍踬，颇不易行，蹒跚间，忽一媪自仄径来，白翁曰：“翁老苦甚矣。如此大雪，日且暮，前去人居正遥，我怜翁老，盍姑就蜗居一息乎？”翁感而许之。媪反步为导，逾一壑，即抵其家。媪剥啄，一婢出应，色殊佳丽，修饰亦极华美，以太太呼媪。媪曰：“客至矣，速备酒饭，且唤三姐来。”婢诺而去。媪延翁入庭，分宾主坐。翁环顾内外，屋宇闳敞，垣墉高峻，陈设珍怪，悉不知名。居然巨室，不类山家。自愧山野不文，颇形蹐跼。俄闻屏后笑语声，美婢四五人，拥一女郎出，年约十七八，姱容修态，光彩照人，绣衣画裙，俨似画中仙子。翁逡巡不知措身。处女一见愕然，色甚惊喜，就媪耳语良久。媪拊掌格格笑，曰：“真大奇事，既属恩人，可即申谢。”女乃下阶展拜，如礼神明。翁将答拜，奈为两婢所持，欲下一揖而不可得也。拜讫，媪复拜之曰：“天假之缘，得邂逅相遇，大恩大德，非一拜可以称报，容缓图之。”翁不解所为，唯曰：“老朽何修，得毋谬误。”媪曰：“翁年高健忘，不复记忆矣。俟徐言之。”<br><br>　　既而设筵，翁居上，独据一席，媪与女共一席，居下。酒炙并陈，水陆咸备，翁逐品茫然，但知适口，咀嚼饮啜，细玩其形状，辨其滋味而已。酒再巡，女亲起浣爵，跪进一觞。翁退位座后，连称不敢，媪曰：“聊以抒忱，幸勿却也。”翁尽三爵，复请入席。媪询及里居姓氏，翁对以某村某氏，媪顾谓女曰：“与汝表妹夫同乡，且同姓也，毋乃其族之叔伯行乎？”又问尊阃年几何矣，子女几人？翁曰：“无女，老妻尚存，年五十有二，长子二十，务农；幼子如在，今年当十七，二年前，入山采药，不知所往，想已为异物矣。”媪闻之矍然，曰：“噫！二令郎非清瘦长眉，而眉间有针清者乎？”翁矍然曰：“然，诚如尊说，何以知之？”媪向女曰：“怪底说来与阿癯符合，强半合恩人是楂梨。”女曰：“阿癯言时，期期艾艾，且喜啖未熟山桃，娘盍问果有是否？若然，则诚然矣。”翁闻之，辄潸然曰：“豚儿果有是疾是癖，无可复疑矣。”媪喜曰：“正愁无以报德，今当使父子团聚，何快如之！”亟呼前婢，密语数四。婢欣然去，移时入报曰：“来矣！来矣！”<br><br>　　随见一鲜衣少年，同一靓妆女子自外而至，媪指翁谓少年曰：“识得否？”少年一见大恸，趋拜膝下。翁以目视媪，媪曰：“恩人勿惊疑，且看二年前所失之令郎，较此奚如？”翁帏烛审神，的是其子，不禁泪涔涔随声零落。媪与女从旁慰藉之，始各止悲。女子展拜，翁问为谁，媪曰：“甥女阿雏也，久为恩人之子妇矣。昔者令郎樵柴，误坠岩下，适遇甥女救之，彼时以甥女冉弱未字人，僭为主张，即以令郎入赘，不意即恩人之子，苟知之，送归久矣。今于此会合，洵非偶然，行当使甥女归事舅姑耳。”翁谢曰：“感大德，毕生之幸，特家贫不堪屈令甥女。再尚有事入京，容徐议之。”媪曰：“恩人无须辞费，甥女既归公郎，荆钗布裙，分所宜尔。若为入京，亦不过为阿堵物耳。不腆妆奁，虽不丰亦不甚薄，保恩人下半世不复求人。”翁喜惬过望，是夕欢饮而散。季伴翁宿于厅西，翁于枕上细询由来，语刺刺不能休，至鸡鸣方寐。次日，媪令阿雏束装从翁去。<br><br>　　将行之前一日，媪置酒为饯。酒再巡，媪避席谓翁曰：“相处数日，恩人亦知老身为何如人乎？”翁恍然自愧，还自詈曰：“老悖但知舔犊，诸事不顾耶。敢问邦族。”媪曰：“老身姚氏，本秦人。甥女葛氏，同乡井。老身孀居有年，又无子，只此女，行三，名阿稚，虽荷恩人再生恩，早夕思报未果。今闻家中大郎，亦未婚，愿以女萝附托松柏，莫见弃否？”翁逊谢，曰：“诚援令甥女，已为非分，讵敢复苦令爱。”媪曰：“老身不文，但知言脱于口不可复收。请先归，少有嫁资，俟粗备，当亲送鱼轩至宅，无事亲迎也。”翁不能却，即向季索得镂玉香球一枚，聊以为信。媪亲结之阿稚胸前罗带上，稚垂颈颇形羞涩。<br><br>　　翌日就道，相与嘱别，各有泣。门前驾三犊车，翁父子乘一辆，阿雏暨二婢乘一辆，其一辆为辎重，辘辘而发。山路崎岖，望之似不能通轨，而车到处，绰然有余地，亦不觉轩轾。翁朴实而不知究理者，唯深赞车制之巧、黄犊之健而已。日未晡，车停不进，视之，已至家门矣，尤讶其速。仲出，见之惊，问归何急，装何厚，既而见其弟，又载三艳女来，遂结舌不能致诘。翁未遑悉述，先令季导妇入见其姑。视卸装已，止御者宿，厚赏而重犒之。御夫拜赐，即欲辞去。翁以日暮途远力止之，而车已驰去。翁方顿足，怪其何苦夜行，忽见数十步外，一车为树根所绊，翻入田间，侧不能起。翁急前救之，非复故物，但草人刍牛，并秸车一辆耳。大惊，奔告其子，阿雏曰：“妗固有此戏术，时一为之，不足诧异。”亟令季收而贮诸箱中。翁入见老妻，备告得妇之由，并述聘妇之事，妻亦惊喜。邻里相传，咸来致贺。凡见阿雏者，男则颠倒，女则欣慕。猜疑默拟，议论纷纭。<br><br>　　居无何，阿雏谓季曰：“致语阿翁，速办筵席，妗子送三姐至矣。”季告翁，翁曰：“嗤，媳偶作梦，汝奈何附和之。”季惭而退，一食顷，闻门外人声鼎沸，挝门者若甚众，翁急出视，媪已降舆，侍女六七人扶阿稚，红巾覆面，锦衣绣裳，一涌而入。妆奁随之以进，光采耀目，填塞草堂。媪一挥，从人车马一霎尽散，谓翁曰：“亲翁勿慞惶。凡有所需，谅甥女已皆预备矣，不必蠲吉，今日便佳，即可唤婿来拜堂也。”仲逡巡趋出，参差不复成礼，众婢皆笑。入房，合卺讫，阿雏指使布筵，则丰盛十数席，水陆俱备，不测何时何人所置办。翁夫妇大骇，乃叙坐而饮。饮次，翁见妆奁堆积，深以所居狭隘，不能容纳为忧。媪曰：“无虑，再多数倍，亦能相容也。”因令诸婢往来移运，盈阶满堂之物，悉入洞房，房不加广，而位置罗列，饶有隙地。翁私叹富贵家，诸事得法，随地巧设，较我贫拙家多收数斛麦，乍添一瓮蔬，则填塞无坐卧处，视此真心思才力，百不逮一也。三朝后，媪辞去，留二婢为媵。将发，翁私嘱其妻曰：“亲母初见时，谓我与其女有再生恩，故以女嫁二郎，彼时未便研究，汝其密询之，勿作葫芦提，致人闷闷。”妻如所教，询诸媪，媪曰：“人在汝家，徐叩之可知也。”亟升车去。翁又嘱仲乘间问阿稚，稚曰：“翁所作事，翁自知之，何问我为？”翁终茫然不悟，第安之而已。二新妇入门后，顺事舅姑，调和琴瑟，咸无闲言。且从此衣食丰裕，凡百需用，取诸笥中，无所不给。望似农家，实同朱、顿。村人艳妇之美，羡翁之富，无不耽耽。颇有宵小，夜间潜来为盗，幸二妇觉察，往往戏弄之，而翁殊为厌苦。<br><br>　　偶出田间行食，见前猎者坐村内，方调一犬，翁薄观之，垂毛绿眼，状极猛恶。翁啧啧曰：“此其所谓狮子狗乎？”猎者曰：“否、否，此名为□，能咋虎，家畜一头，无论窃盗，即有昆仑神技者，亦且畏之。予以钱八千，得之于贩羊回民者。齐卢秦猃，不是过也。”翁阴念八千钱，易与耳，得此狞犬，何复忧盗贼乎？遂以钱十千，欲买之。猎者曰：“不可，此犬咋人立死。”翁曰：“正欲其能咋死人也。”遂牵归。甫纵于庭，适二新妇自庭后来，笑语方哗，忽举目见犬，息声失色，瞥然却走。犬大吠直前，逐而攫之。翁惊呼奔救，稚已被噬断喉，踣地不动。犬又舍稚追雏，咋其踵，仆倒地十余步。二子亦惊出，偕翁极力挞犬救之，已死。但见二黑狐卧地上，衣服履袜，宛如蝉蜕。二子嚎咷大恸。翁错愕良久，猛悟当日赎狐事，所以云有再生恩也。且悲且悔，怜其义，议治棺衾，厚葬之。方商酌间，忽自外有哭而入者，盖媪也。席地抱二尸而哭之，曰：“讵意儿辈，罹此闵凶，学术短浅，安能御此惨暴乎？呜呼哀哉，大恩不报之说，良有以也！”翁合家亦环绕而哭，声彻邻比。媪以手扪尸胸曰：“幸尚可救，归以药之，可也。”翁率二子，执挺缚犬，打杀之。媪谢之曰：“亲翁是举，足明素心矣！”寻于腰间，解一白布囊，盛二尸，负之出门，翁等追送之，已远矣。<br><br>　　兰岩曰：<br><br>　　图报旧恩，不惜二女，狐真不可及。