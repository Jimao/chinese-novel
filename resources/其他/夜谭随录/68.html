　　某巨公，失其姓名里居，为人刚正不阿。未达时，客游塞上，入归化城某将军幕府，相得甚欢。每论史，至古忠臣烈士，则慷慨激烈。同人窃听，莫不掩口胡卢，笑其迂绝。惟将军敬重不衰，凡百请益。会陀罗海营中，建关圣庙工竣，求将军作碑记，将军曰：“我满洲之不读书者也，君其为我捉刀。”公曰：“关圣威灵，弥纶宇宙。某所见古今碑记，无非颂扬忠义，千百如出一口，求一另成机轴，以阐发所以为圣为神之道者，未之一睹，今请假一精舍，休十日粮，为公竭力为之。”将军大悦，曰：“君文成不加点，不涂乙，素具逸才者也。此间庙祀，正需君文，以传不朽耳。”乃于营中，葺净室爽垲者三楹，日用之物，无不备具，祗奉以二童子，不呼不入也。公居其中，闭目凝神，至忘寝食。将军使人密侦之，但见枯坐耳。居数日，思虑茫然，机神转涩。<br><br>　　一日方晚饭，二童子忽戏阶下，公见之怒发，辍食吐哺，骂曰：“奴才奈何乱我心曲！”亟起操杖欲挞之，二童巧避，一击不中，而中假山，杖折为二。即投杖大笑，急走入室，濡笔挥洒，奋腕直书。童子密报将军，比将军至，而文已成矣。见将军来，大呼曰：“奏刀祎然，幸不辱命。”将军三复读之，叹曰：“贯串流走，彼昌黎送孟东野序，殊为排砌矣。至诚感神，君其有神助耶？”公曰：“初构思，心中纷如乱麻，闻泉水松风，皆厌其聒，三日后此心死矣。今日将晡，犹无一字，方怒童儿嬉戏，将申挞伐，杖折而机忽开，操觚时，自觉如征鸟厉疾，一挥而就，戛戛乎岂难哉，汨汨然而来矣，诚不解何由得此。”将军拊髀曰：“非偶然也。”于是奉百金为润笔，即请公书之。公自作记后，名满塞外，后登第，历仕致清要。<br><br>　　一夜梦至一处，见有呵殿而过者，仪卫甚盛。辇上贵人，则关圣也。公趋前，望尘而拜。关圣下车劳之曰：“君作记，良费苦心。时至矣，当待君于春秋楼，好为入幕之宾也。”言讫，拥去。公寤，阴异之，知不久于人世，即致仕归。归途值大雨，息驾一古刹中。刹左有危阁，题额则“春秋楼”也。恍然悟，沐浴具衣冠，屏去僮仆，端坐楼上而逝，空中隐隐有音乐声，逾时始歇，合刹莫不闻之。