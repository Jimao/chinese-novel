　　某大僚，位首揆，甲第连云，富拟卓、郑，门庭若市。干谒者，恒旬月不得一见，名纸堆积。某太守，失其名，夙与其家奴某季相友善。每入都，则馆其家。季巨富，拥资百万，喜交仕宦为光宠，往来无白丁。太守呼季之父为叔。其父出入，太守每为执鞭捉衔，修子侄礼，以是为众人所羡，亦以是为君子所轻，鄙不齿数，而太守自以为得计，处之怡然。<br><br>　　适相国寿辰，季父子皆入府供役，太守独坐斋中。夜分有叩门环声，启户视之，则一秾纤合度、位置得宜、皓齿明眸、雪肤花貌二八佳丽人也。太守惊异，询所由来，女称家人之女，怜公岑寂，聊过一谈。太守神思惚惚，弗克定情，乃相与缱绻，无夜不然。每至则醇醪膳馐，满前列罗，不审从何处得来。女无所不能，能无不妙。而尤精李虚中秘传之术。太守问功名胡底，女推之曰：“八字入格，自是二品贵人。所可惜者，官品高而人品低，人爵进而天爵退耳。”太守曰：“敢闻其说。”女曰：“人生富贵贫贱，皆有命焉，非人力所可迁就也。世人不安其命，不明此理，以为人力可以致之，奴颜婢膝，倚靠冰山，百计经营，以达夤缘之路。即如今日相君之门庭奔竞者是矣。然相君之势位日崇，则门下之趋承日盛。此而千金为寿，彼则蓓蓰以进之；彼而万金为赂，此则什伯以形之。相君纵欲市恩，而即此两端，已不得不高下其手。况趋炎附势者，如蝇之逐臭，蚁之慕膻，不堪屈指，讵止此两端而已。公欲叨淑世之荣，而先蹈失身之辱，且又等而下之，媚及臧获，此巾帼尚以为羞，宁须眉反不为愧？异日莫云二品，虽位极人臣，夫何功名之足称述乎？”太守闻之，惭汗如雨，改容谢曰：“敬闻命矣，会当他徙。”女曰：“徙之似矣。白圭之玷，尚可磨也。还须痛改前非，勿蹈故辙为得。”太守曰：“虽然，舍卿而去，何以为情？”女曰：“儿亦从此永诀。”太守愕然曰：“何遽出此？”女曰：“儿非人，实日坛中一老狐也。与公稍有夙缘，故来了之。了却夙缘，虽欲一夕聚首，不可得也。前程远大，慎之重之！”言讫遽去，不复至。太守不胜感喟。翌日，托故他徙。<br><br>　　未一年，相国以罪免，季亦罹法。太守深自悔过，磨琢自新，后果仕至某省巡抚，晋兵部侍郎，一如狐女所云。<br><br>　　闲斋曰：人设喻借人之势，以恣威福者，曰假虎，曰凭城。是天下胁肩谄笑，最工媚人者，莫狐若也。今观此狐之所以规正太守者，人而狐，狐而人矣。如此狐，固为仅见，而世之如太守其人者，胡何多也！