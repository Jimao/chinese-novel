　　护军某，夏日荷鸟枪于城外打生。值大雨，趋避于教场之演武厅。良久雨愈洪，飞电迅雷，绕厅不去。某惊惧，环视厅中，俄见一巨蝎伏梁上，大如琵琶。骇极，因悟雷之不去，必为此物。我盍为阿香助一臂，以分天功？亟取枪下药与锭，向蝎然之。枪甫发，忽大震一声，不禁昏仆于地。虽不能转侧，而心殊了了，恍惚有数人入厅，汹汹曰：“误殛一人，奈何？”一人曰：“速视之，尚可救否。”一人曰：“筋骨皆脱，似不可活。”俄一人近身，以手扪結曰：“无害，可以锔之。”遂有来锔者，返侧播弄，移时而后散去。某徐徐自苏，扶枪强步，殊不觉痛楚。但见遍身骨节，及节皮当联络处，有肉锔子，长二寸许，阔五分，大小无少差谬，甚以为异。巨蝎死地上，凶恶可怖，即缚之枪上，荷以归。至今其家，犹存蝎羓云。<br><br>　　兰岩曰：<br><br>　　尝观《聊斋志异》，有易首者矣，有做心者矣，与此可称三奇。彼放荡形骸者，安得如此肉锔子以锔之哉！