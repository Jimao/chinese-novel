　　阜城门内某胡同，有空宅一区，甚凶，税而居者，往往惊狂致死。护军永某，素以胆勇自诩，同人欲以凶宅试之，谓有人敢宿其中者，当醵金具酒食相款。永曰：“舍我其谁？”挺身请往，众许之。既暮，独携酒肉襆被以往。二更后，饮至半酣，拔剑击柱，大言曰：“果有鬼物，何不现形一闹！却躲何处去耶？”久之，寂然，永大笑，寻亦就枕。甫交睫，似有步履声，张目视之，见内室灯光莹莹，急起捉刃，潜于门隙窥之，则灯下坐一无妇人，一手按头膝上，一手持栉，梳其发，二目炯炯，直视门隙。永骇甚，不能移步。既而梳已，以两手捉耳置腔上，矍然而兴，将启户，欲出。永失声却走，邻家闻之，明炬操兵来探，永已訇匍阶下，肘膝皆伤。述其所见，闻者胥惊。永归，病数日方起，同人见则嘲笑之，永不复置辩焉。<br><br>　　兰岩曰：<br><br>　　大言不惭者，辄以天下事，无不可为。甫尝一试，便尔狼狈不堪。奈何不于欲言时，预为计虑哉？