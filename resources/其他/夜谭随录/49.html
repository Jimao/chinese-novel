　　凉州大靖营所汛有松山者，在沙漠中，古战场也。先大父镇五凉时，游击将军塔思哈，因公过其处，以兵三十五骑从，至则日已西。白草黄云一望无际。忽见一山，高约数千仞，色苍紫，中有火星，万点如莹，蔽日而来，有声若千雷万霆。众皆失色，马亦惊嘶。塔惊疑，谓此必山移矣。俄而渐近，不及回避，乃同下马，据地闭目，互相抱持，自分齑粉。顷之大震，天地如黑，人人滚跌，不由自主，马踣人颠，逾时始定。次第苏醒，彼此惧呼，幸不失一人，但皆脱帽露顶，满面血流，石子嵌入面皮，深者半寸，抉之乃出。大者如豆，小者如椒。惊定知痛，超乘即驰，回望高山，已在数十百里之外矣。　　日暮抵大靖营，参戎马成龙见之愕然。塔述所遇，马乃大笑曰：“苟山移，公等无噍类矣。据云所遇，盖旋风也，入秋则有之，至冬尤甚。今隆冬无足怪，所可虑者，公与彼三十余人，从此胥成麻皮，年貌册又须另造矣。”塔因叹沉浮宦海中，历有年所，冲锋破敌，几历危途，今行年五十矣，从未尝见狞飚，不特未见，亦未之闻。今塔面多疤痕。在额角左颊者尤巨，即石子所嵌处也。<br><br>　　兰岩曰：<br><br>　　非宦途不能遭此险苦，亦不能及此怪异。