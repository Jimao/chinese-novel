　　镇番章佖，世居水磨关。少好勇，十七八岁时，独负弩入北山，猎取雉兔。日暮不得归，露宿悬崖下，酣寝。至夜半，觉有物掠其颐颔间，亟启目，就月光觑之，人也。急起捉其臂，则一美女子，侧卧草露间，宛转娇啼，若不胜其臂之痛者。章怜而释之。女起坐地上，徐徐理裳，冶容绝代。问深夜何得至此，答曰：“儿家去此里许，偶步月岩下，见郎熟寐，童心未改，聊尔相戏，不虞郎卤莽乃尔。”章曰：“然则胡为掠我颐也？”女含羞，伏首不能置对。章目眩神夺，遽前拥之，女极力撑拒。方挠攘间，蓦一婢出山径之蹊间，忿息而至，讶且叱曰：“何处小郎，强来拉人闺秀耶？”章曰：“彼自来就我，岂我唐突西施！”婢噱曰：“强人，强人，复具佞口，不足与校情理，小娘但归休！”乃掖女子，循蹊径去。<br><br>　　章少年不检，施从女子之所之，越嶙刚，逾涧壑，约五六里，于松林内，得瓦屋数椽，绕以沙竹篱。二女入，章亦尾之入，婢回首睨之而哂曰：“此小郎亦太颜甲，夤夜入人家，欲何为耶？”女掩口微笑曰：“想非奸即盗耳。”声清锐如春莺。章揖之曰：“小人开罪小娘，故踵门请荆，敢云奸盗乎？”婢曰：“小郎能属对乎？”章曰：“即使能属对矣，将若何？”婢曰：“儿家小娘子，葳蕤之质，年十六，孤处无依，欲求人家兰玉而伉俪之，未肯轻易。尝誓有人能属之者……”章以不识一丁字，第不欲遽示空疏，乃绐之曰：“姑言何对，倘能属未可知也。”婢请于女，女书之于笺，婢持向章且读曰：“织女星辰永相睽，且一年两会，”盖是年值闰七月也。章不解所云，辗转间，面热如火，婢背女小语教章曰：“郎第云：黎花月午尝独坐，每半夜三更。”章再三期期之，犹讹两字，婢掩袂忍笑，女哂曰：“此必婢子教坏矣。”婢曰：“小郎口吃，且非章句士，小娘无复拘执矣。”女遂纳章与共寝室，好合无间。女赠章金钏一枚，章答以玉玦拾，女系诸裙带间。女极慧，特饕餮殊甚，每食禽兽之肉，腹笥兼人，虽至厌饱，犹耽耽于余。章嬖之，不以为怪。日出猎，取以媚之。<br><br>　　女与婢间日一出，归必暮夜，章诘其所往，女曰：“有寡嫂居大黄山，故时往探候。”章惊曰：“大黄山，狼薮也，卿奈何数数往来，且必夜归也？”女不答，往返如故。章深以为忧，请偕行，女坚拒不可。章思狼之为物，性虽狡猾，然无饥饱，遇物则啖。腰缠中，所蓄木鳖子颇饶，默以毒黄羊肉，置山径间，自北山至大黄，凡十余处，盖欲杀狼以卫女也。是日，女与婢复出，通宵不返，章忧疑，坐以待旦，至晓弗归，章惧，负弩往探之，见二狼死草间，毒肉尚有余者。章以狼为中毒死矣，拖狼入林中，而林中有女衣二袭，识为女及婢所服者。大惊，检衣视之，忽一物落石上，拍拍有声，谛视，则定情时，赠女之玉玦拾也。骇甚，拾之以归，至则瓦屋竹篱，化为乌有，唯土窟乱柴，绕以流水荒山而已。章徘徊延伫，尽夜支颐，终无消息，粮尽绝，章号咷而返，不复再娶。予在金城时，章已为千总，年甫二十四，每询及女子之事，章悲感之色，犹可掬也。<br><br>　　闲斋曰：<br><br>　　五凉之地多狼，金城（今永昌县）犹甚。其噬羊用独，噬牛马用众，噬人用奇。亦捕禽鸟，伺禽鸣集草间，衔飞蓬一丛，蜥蜴行，逼而捕之。遇猎者，或带马髑髅，以御弓矢。是不特用独、用众、用奇，且又用术。然贪得无厌，往往为人所毙。夫能用独、用众、用奇、用术，可谓智而巧矣，而卒不免者，贪也。智而贪，此其所以败也。<br><br>　　兰岩曰：<br><br>　　恶兽如狼，而能属对，妙丽宛好。乃章居然人也，而目不识丁，贻婢子笑，深可羞耻。窃愿世之稍欲有为者，慎勿视诗书为物外物，日事嬉游，一旦让狼子而己不能也。