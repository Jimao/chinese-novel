　　予友盛紫川，禄为秀才时，偶探一亲戚归，夜已半，路过海潮庵转弯处，忽见一妇人劈面来，著旧蓝布衫，曳破鞋，月下视之，约年四十许，面色灰败。紫川不禁毛戴，伫足让其行，而妇人亦止步相向，彼此相去仅隔车轨。妇人渐渐开眼，眼光绿色，紫川遂昏然如梦魇，默念此必鬼也，当焕发吾之精神，彼必畏避。因凝神定慧，瞠目视之，倏如梦醒。妇人两眼复合，绿光旋敛。既而紫川发一寒噤，妇人眼复开，紫川仍闭目如梦魇。如此者数次，相拒久之。赖有逻卒击柝而来，妇人始逡巡西去。紫川归，面如土色。越数日，始复其旧。每向人述之。