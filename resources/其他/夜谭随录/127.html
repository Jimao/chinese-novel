　　某佐领好酒喜啖。一夕夜归，市羊蹄六七枚，火酒一瓶，拥炉独酌，弃蹄骨于地。蓦闻墙角下窸窣有声，挑灯谛视，见小人十余，各高五六寸，或男或女，装束悉类时人；皆背一竹筐弯腰拾取蹄骨，置筐中，移时而尽。某心悸，取火箸掷而击之，一人仆，余惊走，悉入壁洞，仆者滚地唧唧，随化为鼠狼而逝。　　兰岩曰：　　为拾余骨，至遭掷击，怪亦贪矣。人之贪财物而任意攫取者，须于取时防为人之所击也。