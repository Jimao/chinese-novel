　　太监白某，面白，人称傻白。年四十余矣。间尝为余言，其十六时时，值上元节，金吾不禁，灯月交辉，从其叔之西城外祖母家，与诸姊妹兄弟呼卢半夜。四更后，始告归。至半途，忽忆表妹所赠升官图一纸，骰子六枚，忘未携得，欲返取之。叔不耐往还，约在西安门妳茶铺中坐候。白独返外家，取得二事，更为留连一饷，然后行。<br><br>　　时已五更，街市人迹已稀，路出白塔寺后回廊下，见一人，隔车轨并行，不禁寒栗满身。视其人，高不过三尺，块然一物，淡黑色，别无头面耳目手足，如一簇浓烟，且月下无影。大怖，奋步急行，而物行尤驶。相随里许，蓦一人迎面来，正与物对，物且却且跃，倏左倏右，状颇仓皇。来人浑如未睹，直前无恐，物窘迫一闪，化为旋风羊角而起，高丈余，投东去。司栅老军瞥见之，弃柝惊喊，曰：“何人？”白答以归家者，老军曰：“非问汝也，适有一人到栅前，何一旋则不复见？”白心知为鬼，漫应之。<br><br>　　比至西安门，心旌未定，见其叔坐茶铺中，神色沮丧，方将以所见告之，叔急摇手止之，似有所讳。乃相与茫茫然归。又于途间频嘱，即有所遇，归家慎勿宣泄。白口应而心疑焉。越数夕，其叔病死。　　兰岩曰：<br><br>　　白之所遇，其叔之鬼耶？令人不解。