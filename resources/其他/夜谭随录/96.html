　　友人护军景君禄，居近城北，一夕，同其友富海归家，路经灵官庙，漏已三下。倏见二粉蝶，翩翩飞绕，去地二尺余。时际隆冬，且深夜，乌得有蝶？就视之，则二纸钱也。并无风，相去咫尺，旋转对舞不已，大以为怪。适一人骑马自西来，马耳耸鼻鸣，连鞭不进，其人厉声问：“二人胡为者？”景指纸钱令观之。击拆老军过而诫之曰：“各走路，何管闲事。即此一席地，已倒毙二人矣。”骑者惧，疾驰而去。景、富皆少年好事，直追随纸钱，至人家矮墙下，旋入狗窦中，始散。是年富死，又二年景亦亡。<br><br>　　兰岩曰：<br><br>　　岂以二殍之故，而示其怪耶？抑二纸钱作祟以毙人耶？是不可解。