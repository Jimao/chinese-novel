　　石商李翘之，名林魁，五台人。其微时为石工以食力，尝与同行者十余辈，往村中观剧，二更始归。际晦日，夜黑如漆，正苦迍踬，忽山川大地放大光明，迎面十余里外现一菩萨宝相，高可数十丈，衣纹璎珞，灿若云霞，月面星毫，靡不华采，映彻世界，尽如琉璃。李且瞻且拜，口诵佛号不绝。顷之始隐，询之同人，悉蔑之睹也。<br><br>　　李今年已望七矣，性正直，无私曲，重义气，好施与。初入都，即受知于大司农涂勤恪公，得为大工石商，致富数十万。公薨，李感恩不忘，岁修墓道。李以德报，为今人中之古人。二子亦岐嶷。天报善人，理自不爽。宜其于稠人之中，独瞻法相，非福德兼厚者，又乌得有此？自言有德必报，非沽名，行其所安耳。<br><br>　　兰岩曰：<br><br>　　此李心地自放光明耳。菩萨何来，独示之以宝相哉！人能洗心涤虑，自去其污，何处非菩萨宝相，琉璃世界耶？