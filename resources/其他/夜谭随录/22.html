　　清和民某甲，夜还自城。跨一驴，独行郊野，误入墦间，乖迂殊甚。忽有人在后呼其名，甲策蹇不顾。其人追呼甚急，指顾间亦在驴背，以两手环抱甲腰。手如冰，且牢不可脱。甲故有胆，阳作不知，而阴解腰缠。蓦然出不意，反缚之，并系己胸。其人窘迫，絮絮求释不绝。甲置若罔闻，急驰而返。至门大呼“捉得一鬼来矣！”家人燃火出应，甲已弃鞍解缚，所缚化朽槥一片，不复有人矣。