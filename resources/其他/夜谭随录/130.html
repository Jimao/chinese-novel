　　贵阳太守某公之母，病濒危。亲戚邻里来候问者，皆设酒馔于厅上款之，二更始散去。余尚多，有子侄四五人，复聚饮于斋中。三更后，忽有哭声，越北窗外，类少妇而音甚惨切。举室惊默相向。有二三胆勇者，出户视之，于月下见一白衣妇人，循墙而西，径入角门去，无不毛戴，咸知其为鬼也。一食顷，闻宅内悲声群动，家人奔走来告，太夫人已气绝矣。俗谚有丧门吊客之说，理或不诬也。<br><br>　　兰岩曰：<br><br>　　其事有之，其理不解。