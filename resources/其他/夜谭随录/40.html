　　永平朱外委，以公务独乘一骑，腰弓矢，夜行，路卑岸高，迍邅一狭路中。时际十月望后，风严霜重，粉月在林，忽闻有哭声甚哀，翘首四望，见直西数十步外一妇。深夜那得有此，得非妖物耶？于是驻马把弓抽矢，向空施一觢头响箭，声如唳鹤，直出林表。其哭顿止。又施之，妇人忽起立，高与林齐，举步来追。朱大惊，策马而奔，得入一古庙中，弃马闭门，屏息神座下，潜于破壁窥之。俄尔妇人至，往来寻索。庙外土墙，仅及其腰，披发白面，怒色怖人。既而见马，知在庙中，探身攫扑，阶石皆碎。朱惊仆昏绝，良久寂然，惟闻庙侧啯咂之声，顷之亦止。不觉惫极而睡，次日辰刻方醒，路上行人渐伙，始大呼救人。众怀惑入视，惊问所苦，朱以夜间所遇告，闻者靡不缩颈，或以为魃魉，或以为丧门之神，终莫能测。共出视马，但见皮骨狼藉满地，鞍鞯亦成齑粉。众以为非常怪异，相禁夜行。朱徒步归营，病月余始复。<br><br>　　兰岩曰：<br><br>　　无制服之能，则贸然触其怒，几至粉身碎骨，何其愚哉！言愿世之待恶人者，当以此为戒也。