　　康熙间，总兵王辅臣叛乱，所过掳掠，得妇女，不问其年之老少、貌之妍丑，悉贮布囊中，四金一囊，听人收买。三原民米芗老，年二十，未娶，独以银五两诣营，以一两赂主者，冀获佳丽。主者导入营，令其自择。米逐囊揣摩，检得腰细足纤者一囊，负之以行。至逆旅起视，则闯然一老妪也，满面瘢耆，年近七旬。米悔恨无及，默坐床上，面如死灰。无何，一斑白叟，控黑卫载一好女子来投宿，扶女下，系卫于槽，即米之西室委装焉。相与拱揖，各叩里居姓字。叟自述：“刘姓，蛤蟆洼人，年六十七，昨以银四两，自营中买得一囊人，不意齿太稚，幸好颜色，归而著以纸阁芦帘，亦足以娱老矣。”米闻之，心热如火，惋惜良深。刘意得甚，拉米过市饮酒，米念借他人酒杯，浇自己块垒，计亦得，乃从之去。<br><br>　　妪俟其去远，蹀躞至西舍，启帘入，女子方掩面泣，见妪乃起裣衽，秋波凝泪，态如雨浸桃花。妪诘其由，女曰：“奴平凉人，姓葛氏，年十七矣。父母兄弟，皆被贼杀，奴独被掠，逼欲淫污，奴哭骂，群贼怒，故以奴鬻之老翁，细思不如死休，是以悲耳。”妪叹曰：“是真造化小儿，颠倒众生，不可思议矣。老身老而不死，遭此乱离，且无端窘一少年，心亦何忍。适见尔家老翁，龙钟之态，正与老身年相当。况老夫女妻，未必便利。彼二人一喜一闷，不醉无归。我二人盍李代桃僵，易地而寝，待明日五更，尔与我家少年郎早起速行，拼我老骨头，与老翁同就于木，勿悲也。”女踟蹰不遽从，妪正色曰：“此所谓交易而退，各得其所，一举两得之策也，可速去，迟则事谐矣！”解衣相易。女拜谢，妪导入米房，以被覆之，嘱勿言，乃自归西室，蒙首而卧。二更后，叟与米皆醉归，奔走劳苦，亦各就枕。三更后，米梦中闻叩户声，披衣起视，则老妪也。米讶曰：“汝何往？”妪止之，令禁声，旋入室闭户，以情告之。米且惊且喜曰：“虽承周折，奈损人利己何？”妪哂曰：“不听老人言，则郎君弃掷一小娘，断送一老翁矣，于人何益，于己得无损乎？”米首肯，妪启衾促女起，嘱之再四。米与女泣拜，妪止之，嘱：“早行！恐叟寤，老身从此别矣。”即出户去。米亟束装，女以青纱幛面，米扶之出店，店主人曰：“无乃太早发？”米漫应之曰：“早行避炎暑也。”遂遁去。翌日，叟见妪大惊，诘知其故，怒极，挥以老拳，妪亦老健，搒掠不少让。合店人环观如堵。叟忿诉其冤，欲策蹇追之，闻者无不粲然。居停主人曰：“彼得少艾而遁，岂肯复遵大路以俟汝追耶？况四更已行，此时走数十里矣。人苦不自知耳，人苟自知而安分者，竟载此妪以归，老夫妻正好过日，勿生妄念也！”叟痴立移时，气渐平，味主人言，大有理，遂载妪去。迄今秦陇人皆能悉之。<br><br>　　兰岩曰：<br><br>　　妪为米谋，亦云忠矣。然亦天假之缘，故尔易易。世之极尽心力而卒不能有成者，岂少也哉？安得此妪，遍天下而调停之？