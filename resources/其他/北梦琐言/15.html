天复元年，凤翔李茂贞请入觐奏事，朝廷允之，盖军容使韩全诲与之交结。昭宗御安福楼，茂贞涕泣陈匡救之言。时崔胤密奏曰：“北奸人也，未足为信。陛下宜宽怀待之。”翌日宴于寿春殿，茂贞肩舆衣驼褐入金鸾门，易服赴宴。咸以为前代跋扈未有此也。时韩全诲深相交结，崔胤惧之，自此亦结朱全忠，竟致汴州迎驾，与凤翔连兵劫迁入洛之始。识者以王子带召戎，崔胤比之。先是，茂贞入阙，焚烧京城。是宴也，俳优安辔新号茂贞为火龙子。茂贞惭惕俯首。宴罢，有言他日须斩此优。辔新闻之，因请假往凤翔。茂贞遥见，诟之曰：“此优穷也，胡为敢来”辔新对曰：“只要起居，不为求救。”茂贞曰：“贫俭如斯，胡不求乞”安曰近日京中但卖麸炭可以取济，何在求乞”茂贞大笑而厚赐，赦之也。<br><br>军容使韩全诲以驾幸凤翔，李茂贞比怀挟帝以令诸侯之意，惧朱全忠之盛也。西川王公建亦有此虑，乃结汴州同起军助其迎驾。汴军傅城，川军乃攻兴元，其帅王万洪以无救援遂降成都，由是山南十四州并为蜀有，方变谋却助凤翔。于时命掌书记韦庄奉使至军前，朱公大怒。自此与西川失欢，而汴帅军罢。<br><br>李巨川有笔述，历举不第。先以仕伪襄王与唐彦谦俱贬于山南，褒帅杨守亮优待之。山南失守，随致仕杨军容复恭与守亮同奔北投太原，导行者引出华州，复恭为韩建挫辱，极骂为奴，以短褐蒙之，毙于枯木。守亮槛送至京，斩于独柳树。京城百姓莫不沾涕。此即南山一丈黑，本姓訾，黄巢时多救护导引朝士，令趋行在，人有逃黄巢而投附，皆济之，由是人多感激也。巨川为韩建副使，朱令公军次于华，用张浚计，先取韩建。其幕客张策携印率副使李巨川同诣辕门请降，朱公谓曰：“车驾西幸，皆公所教也。”建曰：“某不识字，凡朝廷章奏、邻道书檄皆巨川为之。”因斩之，识者谓韩建无行，求解怒于朱公，遂为所卖。时人冤之。巨川有子慎仪，仕后唐为翰林学士。唯张策本与张浚有分，携印而降，叶浚之谋，后仕至梁相。朱公既得韩建以兄呼之，寻奏移许昌，梁凤历初亦遇害也。德宗皇帝好为诗，以赐容州戴叔伦。文宗、宣宗皆以诗赐大臣。昭宗驻跸华州，以歌辞赐韩建，以诗及《杨柳枝》辞赐朱全忠。所赐一也，或以敬，或以惮，受其赐者得不求其义焉。<br><br>汴帅朱公再围凤翔，与茂贞军战于虢县西槐林驿，大败岐军，横尸不绝，鲍气闻于十里。昭宗遂杀宦官韩全诲已下二十二人首宣示，茂贞亦斩其义子继筠首以送。于是车驾还宫，朱令俯首马前请罪，涕泣拢帝马行千步。帝为之动容。至京师，以宰相崔胤判六军，乃下诏诛宦官第五可范已下七百一十人，又凤翔驾前宰相卢光启等一百余人并赐自尽。天复三年，汴人拥兵杀宰相崔胤，京兆尹郑元规劫迁车驾移都东洛。既入华州，百姓呼万岁，帝泣谓百姓曰：“百姓勿唱万岁，朕弗能与尔等为主也。”沿路有《思帝乡》之词，乃曰：“纥干山头冻杀雀，何不飞去生处乐氵兄我此行悠悠，未知落在何所。”言讫，泫然流涕。行至陕府内宴，皇后自捧玉盆以赐全忠，内人唱歌。全忠将饮酒，韩建蹑其足，全忠惧，辞醉而退。至水而杀内人可证及随驾五百人，自是帝孤立矣。<br><br>昭宗迁都至洛，左右并是汴人，虽有尊名，乃是虚器，如在笼槛，郁郁不乐。朱全忠以诸侯尽有匡复之志，虑帝有奔幸之谋。时护驾朱友谅等聚兵殿庭，诉以衣食不足。帝方劳谕，友谅引兵升殿。帝颠仆入内，军士蹑而追之。帝叱曰：“反耶”友谅曰：“臣非敢无礼，奉元帅之令。”帝奔入御厨，以庖人之刀斩数辈，竟为乱兵所害。内人李渐荣、裴正一闻弒帝，投刃而死。又以朱友谅、氏叔琮扇动军情，诛朱友谅、氏叔琮，以成济之罪归之。友谅等临刑诉天曰：“天若有知，他日亦当如我。”后全忠即位，为子友所弒，竟如其言。辉王嗣位社，宴德王裕已下诸王子孙，并密为全忠所害。德王，帝之兄，曾册皇太子。刘季述等废昭宗，册为皇帝。季述等伏诛。令归少阳院。全忠以德王眉目疏秀，春秋渐盛。全忠恶之，请崔胤密启云：“太子曾窃宝位，大义灭亲。”昭宗不纳。一日，驾幸福先寺，谓枢密使蒋玄晖曰：“德王吾之爱子，何故频令吾废之，又欲杀之”言讫泪下，因啮其中指血流。全忠闻之，宴罢，尽杀之。<br><br>辉王即位天中，朱全忠以旧朝达官尚在班列，将谋篡夺，先俾翦除。凡在周行，次第贬降，旧相裴枢、独孤损、崔远，陆、王溥、大夫赵崇、王赞等于滑州白马驿赐自尽。时宰相臣柳璨性阴狡贪权，恶枢等在己之上，与全忠腹心枢密使蒋玄晖、太常卿张廷范密友交结而害枢等。俄而廷范辕裂，玄晖与柳璨及弟瑶、相继伏诛。先是，故相张浚一家并害而弃尸黄河，朱公谋主李振累应进士举不第，尤愤朝贵，时谓朱全忠曰：“此清流辈宜投于黄河，永为浊流。”全忠笑而从之。尔朱荣河阴之戮衣冠不是过也。俄而辉王禅位，封济阴王，于曹州遇而崩，唐祚自此灭矣。<br><br>朱全忠先以蒋玄晖为枢密使，伺帝动静。积庆何太后以昭宗见害之后，常恐不保旦夕，曾使宫人阿秋面召玄晖属戒，所乞它日传禅之后，保全子母性命。言发，无不涕零。先是，全忠速要传禅，召玄晖到汴州，责以太迟。玄晖以传禅先须封国，授九锡之命，俟次第行之。全忠怒曰：“我不要九锡，看作天子否。”玄晖归奔洛阳，与宰相商量，为赵殷衡诬谮云：“与太后交通，欲延唐祚。”乃令殷衡逼杀太后及宫人，而诛蒋玄晖。时人冤之。赵殷衡后改姓孔名循，亦莫知其实是何姓，仕后唐明宗为宣徽使，出为许昌、沧州两镇。时人知其狡谲倾险，莫不惮之。<br><br>唐天三年，拾遗充史馆修撰崔彖进状，以堂叔母在孟州济源私庄，抱疾加甚，无兄弟奉养，无强近告投，兼以年将七十，地绝百里，阙视药膳，不遑晓夕。遂乞假躬往侍疾。敕旨依允。时人义之，或曰避祸而享义名者，亦智也。<br><br>黄巢破后，蔡州秦宗权继为反逆，兵力强锐，又复称僭，山东诸郡苦之，十年之间屠脍生聚。汴帅朱全忠尽节御之，宗权为部将申丛擒而折足囚缚，朱全忠具表槛送至京。京兆尹孙揆率府县吏阅之，宗权即槛中举首曰：“宗权非反也。”大尹哀之，观者因以为笑。李罕之，河阳人也，少为桑门无赖，所至不容。曾乞食于滑州酸枣县，自旦至晡无与之者。掷钵于地，毁僧衣，投河阳诸葛爽为卒。罕之即僧号，便以为名。素多力，或与人相殴，殴其左颊，右颊血流。爽寻署为小校，每遣讨贼，无不擒之。蒲绛之北有摩云山，设堡栅于上，号摩云寨，前后不能攻取，时罕之下焉，自此号李摩云。累历郡侯、河南尹节将，官至侍中，卒于汴州，荆南成之流也。