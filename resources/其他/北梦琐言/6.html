唐李绅，性刚直，在中书与李卫公相善，为朋党者切齿。镇淮海日，吴湘为江都尉。时有零落衣冠颜氏女寄寓广陵，有容色，相国欲纳之。吴湘强委禽焉，于是大怒。因其婚娶聘财反甚丰，乃罗织执勘，准其俸料之外有陈设之具，坐赃，奏而杀之，惩无礼也。宣宗初在民间备知其屈，登极后，与二李不叶者导而进状诉冤。卫公以此出官朱，路由澧州，谓寄寓朝士曰：“李二十误我也。”马植曾为卫公所忌，出为外任。吴湘之事鞫于宪台，扶风时为中宪，得行其志焉。吴湘乃澧州人，颜寻归澧阳，孀独而终。旧说浙东理难，十分公事，绅相晓得五六，唯刘汉弘晓得七分，其它廉使乃三四而已。盖公之才已难得也。<br><br>唐裴相公休留心释氏，精于禅律，师圭峰密禅师，得达摩顿门。密师《注法界观》、《禅诠》，皆相国撰序。常被毳衲于歌妓院持钵乞食，自言曰：“不为俗情所染，可以说法。”为人每自发愿，愿世世为国王弘护佛法。后于阗国王生一子，手文有相国姓字，闻于中朝，其子弟欲迎之，彼国敕旨不允也。双峰禅师聚徒千人，谈玄之盛无能及也，一旦惑于民女而败道焉，是知淫为大罚，信矣。相国李公蔚始与师善，为致一宰而已。道士文如海注《庄子》，文词浩博，恳求一尉，与夫汤惠休、廖广宣旨趣共卑也，惜哉！<br><br>丞相韦公宙出镇南海，有小将刘谦者职级甚卑，气宇殊异，乃以从犹女妻之。其内以非我族类，虑招物议，讽诸幕僚请谏止之。丞相曰：“此人非常流也，他日吾子孙或可依之。”谦以军功拜封州刺史，韦夫人生子曰隐、曰岩，隐为广帅，岩嗣之，奄有岭表四府之地，自建号曰汉，改名，在位经二纪而终。次子嗣。即京兆知人之鉴非谬也。<br><br>唐通义相国崔魏公铉之镇淮扬也，卢丞相耽罢浙西，张郎中铎罢常州，俱过维扬谒魏公。公以暇日与二客私款方弈，有持状报女巫与田布尚书偕至，泊逆旅某亭者。公以神之至也，甚异之。俄而复曰：“显验与他巫异，请改舍于都候之廨署。”公乃趣召巫者至。至乃与神迭拜曰：“谢相公。”公曰：“何谢”神曰：“布有不肖子默货无厌，郡事不治当犯大辟，赖相公阴德免焉。使布之家庙血食不绝者，公之恩也。”公矍然曰：“异哉！某之为相也，未尝以机密损益于家人。忽一日夏州节度使奏银州刺史田钅岁犯赃罪，私造铠甲以易市边马布帛。帝赫然怒曰：‘赃罪自别议，且委以边州，所宜防盗，以甲资敌，非反而何。’命中书以法论，将尽赤其族。翌日，从容谓上曰：‘钅岁赃罪自有宪章，然是弘正之孙、田布之子。弘正首以河朔请朝觐，奉吏员。布亦继父之款。布会征淮口，继以忠孝，伏剑而死。今若行法论罪以固边圉，未若因事弘贷，激劝忠烈。’上意乃解，止黜授远郡司马。而某未尝一出口于亲戚私昵，已将忘之。今神之言正是其事。”乃命廊下表而见焉。公谓之曰：“君以义烈而死，奈何区区为愚妇人所使乎”神怃然曰：“某尝负此妪八十万钱，今方忍耻而偿之，乃宿债尔。”公与二客及监军使幕下共偿其未足，代付之日，神乃辞去，自后言事不验。梁相国李公琪传其事，且曰：“嗟乎，英特之士负一女子之债，死且如是，而况于负国之大债乎！窃君之禄而不报，盗君之柄而不忠，岂其未得闻于斯论耶而崔相国出入将相殆三十年，宜哉！”<br><br>李德裕太尉未出学院，盛有词藻，而不乐应举。吉甫相俾亲表勉之，掌武曰：“好骡马不入行。”由是以品子叙官也。吉甫相与武相元衡同列，事多不叶。每退，公词色不怿。掌武启白曰：“此出之何难”乃请修狄梁公庙，于是武相渐求出镇。智计已闻于早成矣。愚曾览太尉《三朝献替录》，真可谓英才，竟罹朋党，亦独秀之所致也。<br><br>宣宗希冀遐龄，无储嗣，宰臣多有忤旨者，懿宗藩邸常怀危栗。后郭美人诞育一女，未逾月卒，适值懿皇伤忧之际，皇女忽言得活。登极后钟爱之，封同昌公主，降韦保衡，恩泽无比。因有疾，汤药不效而殒，医官韩宗昭、康守商等数家皆族诛。刘相国瞻上谏，懿皇不听。懿皇尝幸左军，见观音像陷地四尺，问左右，对曰：“陛下中国之天子，菩萨即边地之道人。”上悦之。寇入京，郭妃不及奔赴行在，乞食于都城，时人乃嗟之。<br><br>唐自广明后，阉人擅权，置南北废置使，军容田令孜有回天之力，中外侧目。而王仙芝、黄巢剽掠江淮，朝廷忧之。左拾遗侯昌业上疏极言时病，留中不出，命于仗内戮之。后有传侯昌业疏词不合事体，其末云：“请开揭谛道场以消兵厉。”似为庸僧伪作也，必若侯昌业以此识见犯上，宜其死也。<br><br>陇西李涪常侍，福相之子，质气古淡。光化中，与诸朝士避地梁川，小貂日游邻寺以散郁陶。寺僧有爽公者因与小貂相识，每晨他出，或赴斋请，苟小貂在寺，即不扃锁其房，请其宴息，久而弥笃，乃曰：“李常侍在寺，争忍阖扉乎。”或一日，从容谓小貂曰：“世有黄白之术，信乎好之乎”貂曰：“某虽未尝留心，安敢不信又安敢辄好”僧曰：“贫道之每拂曙出寺，为修功德因缘也。仰常侍德，岂敢秘惜。”小貂辞逊再三，竟得其术。尔后最受三峰朝相、四入崔相恩知，每遇二公载诞之辰，乃献银药盂子。此外虽家屡空，终不自奉，亦不传于子孙。遂平宰李璩乃嫡孙也，尝为愚话之。广成杜光庭先生常云：“未有不修道而希得仙术，苟得之，必致祸矣。唯名行谨洁者往往得之。”即李貂之谓也。<br><br>陵相出典夷陵时，有士子修谒。相国与之从容，因命酒劝。此子辞曰：“天性不饮酒。”相国曰：“诚如所言，已校五分矣。”盖平生悔吝若有十分，不为酒困，自然减半也。朱秀才遂宁府人虔余，举进士，有《杨贵妃别明皇赋》最佳，然狂于酒。陇州防御使巩咸乃蜀将也，朱生以乡人下第谒之，巩亦使酒，新铸一剑，乃曰：“如何得一汉试之。”朱便引颈，俄而身首异处。惜哉！死非其所。即陆公之戏，诚哉善言也。东臯子王，字无功，有《杜康庙碑》、《醉乡记》备言酒德。竟陵人刘虚白擢进士第，嗜酒，有诗云：“知道醉乡无户税，任他荒却下丹田。”世之嗜酒者苟为孔门之徒，得无违告诫乎。<br><br>唐僖宗再幸梁洋，朱玫立襄王，宰相萧遘、裴澈、厥匡图等同奉之。洎破伪主，而僖皇反正，裴、郑等缘罹大辟。始具兵卫四围，矛槊森然，裴相犹戏曰：’天子之墙仞也。”萧遘相就河中，赐毒，握之在手，自以主上旧恩，希贬降，久而毒烂其手，竟饮之而终。<br><br>唐太尉韦公昭度，旧族名人，位非忝窃。而沙门僧澈承恩，为人潜结中禁，京兆与一二时相皆因之大拜。悟达国师知玄，乃澈之师也，尝鄙之。诸相在西川行在，每谒悟达皆申跪礼，国师揖之，请于僧澈处吃茶。后掌武伐成都，田军容致檄书曰：“伏以太尉相国，顷因和尚，方始登庸。在中书则开铺卖官，居翰林则借人把笔。”盖谓此也。<br><br>唐李师望乃诸宗属也，自负才术，欲以方面为己任。因旅游邛蜀，备知南蛮之勇怯，遂上书希割西川数州于临邛郡建定边军节度，诏旨允之。乃自凤翔少尹擢领此任。于时西川大将嫉其分裂巡属，乃阴通南诏。于是蛮军为近界乡豪所导，侵轶蜀川，元戎窦滂不能遏截，师望亦寻受贬，黜陇西。光化中，朱朴自《毛诗》博士登庸，恃其口辩可以立致太平，由藩邸引导闻于昭宗，遂有此拜。对扬之日，面陈时事数条，每言“臣必为陛下致之。”洎操大柄，无以施展，自是恩泽日衰，中外腾沸。内宴日，俳优穆刀陵作念经行者，至御前曰：“若是朱相，即是非相。”翌日出官。时人曰：“拔士为相，自古有也。君子不耻其言之不出，耻躬之不逮。况唐末丧乱，天下阻兵，虽负奇才不能谋画，而朱公一儒生，以区区辩给欲整其乱，只自取辱焉。”涓缕未申，敌已至。勤教乐僮吹筚篥，甚为识者所责也。唐李群玉校书，字文山，澧州人。有诗名，散逸不乐应举，亲友强之，一上而已。尝受知于相国河东裴公休，为其延誉，因进诗，授弘文馆校书，终于荆襄间。然多狎酒徒，疑其为张祜之流。李少逢善夷谪官澧阳，备知其行止，因为纪之，乃清介高节之人，非轻率之士，疑为同人所谤。或曰曾为荆之幕下假书题谒澧吏艾使君，李谓艾侯曰：“小子困甚，幸使君痛救之。”以戏其姓之癖也。州将以其轻脱，所济不厚也。又近年京兆韦沆者，衣缨旧族，亦攻古文，流落不偶而没于世。陇西李璩乃福相之曾孙也，常宰襄州乐乡县。京兆侨于是邑，常来干扰，李亦只奉不厌。一旦谓李宰曰：“客有相勉，且求一邑以救饥寒。室人闻之，大怒曰：‘人唤郎为长官即得，唤我作长官夫人即不可。’”陇西闻而鄙薄，亦笑亦怒也。<br><br>先是，李远以曾有诗云“人事三杯酒，流年一局棋”，唐宣宗以其非牧人之才，不与郡守。宰相为言，然始俞允。蜀相韦庄应举时，遇黄寇犯阙，着《秦妇吟》一篇，内一联云：“内库烧为锦绣灰，天街踏尽公卿骨。”尔后公卿亦多垂讶，庄乃讳之，时人号“秦妇吟秀才”。他日撰家戒，内不许垂《秦妇吟》障子。以此止谤，亦无及也。晋相和凝少年时好为曲子词，布于汴洛。洎入相，专托人收拾焚毁不暇。然相国厚重有德，终为艳词玷之。契丹入夷门，号为“曲子相公”。所谓好事不出门，恶事行千里，士君子得不戒之乎。<br><br>宣宗以政事委相国令狐公，君臣道契，人无间然。刘舍人每讦其短，密奏之。宣宗留中，但以其事规于相国，而不言其人姓名。其间以丞相子不拔解就试，疏略云：“号曰无解进士，其实有耳未闻”云云，又以子弟纳财贿，疏云：“白日之下，见金而不见人”云云。丞相憾之。乃俾一人为其书吏，谨事之。紫微托以腹心，都不疑虑，乃为一经业举人致名第，受赂十万，为此吏所告，由是贬之。君子曰：“彭城公将欲律人，先须洁己。安有自负赃污而发人之短乎宜其不跻大位也。”先是令孤相自以单族，每欲繁其宗党与崔、卢抗衡，凡是富家，率皆引进。皇籍有不得官者欲进状，请改姓令孤。时以此少之。唐吴郡陆龟蒙，字鲁望，旧名族也。其父宾虞，进士甲科，浙东从事、侍御史，家于苏台。龟蒙幼精六籍，弱冠攻文，与颜荛、皮日休、罗隐、吴融为益友，性高洁。家贫，思养亲之禄，与张博为吴兴、庐江二郡，着《吴兴实录》四十卷、《松陵集》十卷、《笠泽丛书》五卷。丞相李公蔚、卢公携景重之，罗给事《寄陆龟蒙》诗云：“龙楼李丞相，昔岁仰高文。黄阁今无主，青山竟不焚。”盖尝有征聘之意。唐末以左拾遗授之，诏下之日疾终。光化三年赠右补阙，吴侍郎融传贻史，右补阙韦庄撰诔文，相国陆希声撰碑文，给事中颜荛书，皮日休博士为诗。皮寇死浙中。方干诗名著于吴中，陆未许之，一旦顿作诗五十首装为方干新制，时辈吟赏降仰，陆谓曰：“此乃下官效方干之作也，方诗在模范中尔。”句奇意精，识者亦然之。薛许州能以诗道为己任，还刘德仁卷，有诗云：“百首如一首，卷初如卷终。”讥刘不能变态，乃陆之比也。<br><br>颜给事荛谪官，没于湖外，尝自草《墓志》，性躁急不能容物，其志词云：“寓于东吴，与吴郡陆龟蒙为诗文之交，一纪无渝。龟蒙卒，为其就木至穴，情礼不缺。其后即故谏议大夫高公丞之、故丞相陆公，二君于荛至死不变。其余面交皆如携手过市，见利即解携而去，莫我知也。复有吏部尚书辞公贻矩、兵部侍郎于公兢、中书舍人郑公撰，三君子者，余今日已前不变，不知异日见余骨肉孤幼复如何哉。”司空图侍郎撰《李公奚行状》，以“公有出伦之才，为时辈妒忌，罹于非横。其平生着文有《百家着诸心要文集》三十卷、《品流志》五卷、《易之心要》三卷、《注论语》一部、《明无为》上下二篇、《义说》一篇，仓卒之辰焚于贼火，时人无所闻也，惜哉！《阳春白雪》，世人寡和，岂虚言也”葆光子曰：“唐代韩愈、柳宗元洎李翱、李观、皇甫数君子之文，陵轹荀孟，糠秕颜谢，其所宗仰者唯梁浩补阙而已。乃诸人之龟鉴而梁之声彩寂寂，岂《阳春白雪》之流乎是知俗誉喧喧者宜鉴其滥吹也。”<br><br>白太傅与元相国友善，以诗道著名，时号元白。其集内有诗《挽元相》云：“相看掩泪俱无语，别后伤心事岂知。想得咸阳原上树，已抽三丈白杨枝。”洎自撰《墓志》云：“与彭城刘梦得为诗友”，殊不言元公，时人疑其隙终也。郑文公畋与卢相携亲表也，阀阅相齐，词学相均，同在中书，因公事不叶，挥霍间言语相挤诟，不觉砚瓦翻泼。谓宰相斗击亦不然也，竟以此出官矣。古者阉官擅权专制者多矣，其间不无忠孝，亦存简编。唐自安史已来，兵难荐臻，天子播越，亲卫戎柄皆付大阉，鱼朝恩、窦文场乃其魁也。尔后置左右军、十二卫，观军容、处置、枢密、宣徽四院使，拟于四相也。十六宫使皆宦者为之，分卿寺之职，以权为班行备员而已。供奉官紫绶入侍，后军容使杨复恭俾其衤阑笏倡导，自弘农改作也。严遵美，内褐之最良也，尝典戎，唐末致仕，居蜀郡，鄙叟庸夫时得亲狎。其子仕蜀至合门使，曾为一僧致紫袈裟。僧来感谢，书记所谢之语于掌中，方属炎天，手汗模糊，文字莫辨，折腰而趋，汗流喘乏，只云“伏以军容”，寂无所道。抵掌视之，良久云：“貌寝人微，凡事无能。”严公曰：“不敢。”退而大ㄉ。严公物故，蜀朝册赠命，给事中窦雍坚不承命。虽偏霸之世亦不苟且，士人多之。<br><br>唐罗给事隐、顾博士云俱受知于相国令狐公。顾虽鹾商之子，而风韵详整，罗亦钱塘人，乡音乖刺。相国子弟每有宴会，顾独与之，丰韵谈谐，莫辨其寒素之士也。顾文赋为时所称，而切于成名，尝有启事陈于所知，只望丙科尽处，竟列名于尾株之前也。罗既频不得意，未免怨望，竟为贵子弟所排，契阔东归。黄寇事平，朝贤议欲召之，韦贻范沮之曰：“某曾与之同舟而载。虽未相识，舟人告云：‘此有朝官。’罗曰：‘是何朝官！我脚夹笔亦可以敌得数辈。’必若登科通籍，吾徒为秕糠也。”由是不果召。诗人方干亦吴人也，王龟大夫重之，既延入内，乃连下两拜。亚相安详以答之，未起间，方又致一拜，时号“方三拜”也。<br><br>梁李相国琪，唐末以文学策名，仕至御史。昭宗播迁，衣冠荡析，因与弘农杨玢藏迹于荆楚间。杨即溯蜀，琪相盘桓于夷道之清江，自晦其迹，号华原李长官。其堂兄光符宰宜都，尝厌薄之。琪相寂寞，每临流跋石，摘树叶而试草制词，吁嗟怏怅而投于水中。梁祖受禅，征入，拜翰林学士，寻登廊庙。尔后宜都之子彬羁旅渚宫，因省相国，乃数厥父之所短而遣之矣。<br><br>唐杜荀鹤尝游梁，献太祖诗三十章，皆易晓也，因厚遇之。洎受禅，拜翰林学士，五日而卒。朱崖李太尉奖拔寒俊，至于掌诰，率用子弟，乃曰：“以其谙练故事以济缓急也。如京兆者，一篇一咏而已，经国大手非其所能。幸而殂逝，免贻伊耻也。”制贬平曾、贾岛，以其僻涩之才无所采用，皆此类也。<br><br>唐昭宗劫迁，百官荡析，名娼伎儿皆为强诸侯有之。供奉弹琵琶乐工号关别驾，小红者，小名也。梁太祖求之，既至，谓曰：“尔解弹《羊不彩桑》乎”关伶俯而奏之。及出，又为亲近者俾其弹而送酒，由是失意，不久而殂。复有琵琶石者，号石司马，自言早为相国令狐公见赏，俾与诸子涣、氵风连水边作名也。乱后入蜀，不隶乐籍，多游诸大官家，皆以宾客待之。一日会军校数员饮酒作欢，石以胡琴擅场，在坐非知音者，喧哗语笑，殊不倾听。乃扑槽而诟曰：“某曾为中朝宰相供奉，今日与健儿弹而不蒙我听，何其苦哉！”于时识者亦叹讶之。丧乱以来，冠履颠倒，不幸之事何可胜道岂独贱伶云乎哉<br><br>唐乐安孙氏，进士孟昌期之内子，善为诗，一旦并焚其集，以为才思非妇人之事，自是专以妇道内治。孙有《代夫赠人白蜡烛》诗曰：“景胜银钅工香比兰，一条白玉逼人寒。他时紫禁春风夜，醉草天书仔细看。”又《闻琴》诗曰：“玉指朱纟玄轨后清，湘妃愁怨最难听。初疑飒飒凉风动，又似萧萧暮雨零。近若流泉来碧嶂，远如玄鹤下青冥。夜深弹罢堪惆怅，雾湿丛兰月满庭。”又《代谢崔家郎君酒》诗曰：“谢将清酒寄愁人，澄澈甘香气味真。好是绿窗明月夜，一杯摇荡满怀春。”又台州盘叙村有一妇人萧惟香，有才思，未嫁，于所居窗下与进士王玄宴相对，因奔琅阝琊。复淫治不禁，王舍于逆旅而去。遂私接行客，托身无所，自经而死，店有数百首诗。所谓才思非妇人之事，诚然也哉！闻于刘山甫。