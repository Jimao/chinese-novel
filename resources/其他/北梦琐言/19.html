太傅致仕赵光逢仕唐及梁，薨于天成中，文学德行，风神秀异，号曰“玉界尺”。扬历台省，入翰林御史中丞，梁时同平章事。时以两登廊庙，四退丘园，百行五常，不欺暗室，缙绅仰之。<br><br>周玄豹，燕人，少为僧，其师有知人之鉴，从游十年，不惮辛苦，遂传其秘，还乡归俗。卢澄为道士，与同志三人谒之，玄豹退谓人曰：“适二君子，明年花发俱为故人，唯彼道士它年甚贵。”来岁二人果睹零落，卢果登庸。后归晋阳，张承业犹重之，言事多中。承业俾明宗易衣列于诸校之下，以它人请之，曰：“此非也。”玄豹指明宗于末缀曰：“骨法非常，此为内衙太保乎”或问前程，唯云“末后为镇帅”。明宗夏皇后方事巾栉，有时忤旨，大犯贾楚。玄豹曰：“此人有藩侯夫人之相，当生贵子。”其言果验。凡言吉凶，莫不神中，事多不载。明宗自镇帅入纂，谓侍臣曰：“周玄豹昔曾言朕事，颇有征，可诏北京津置赴阙。”赵凤曰：“袁许之事，玄豹所长。若诏至辇下，即争问吉凶，恐近于妖惑。”乃令就赐金帛，官至光禄卿，年八十而终。<br><br>礼部尚书崔贻孙年过八十，求进不休，囊橐之资素有贮积，性好干人，喜得小惠。左降之后，二子争财，甘旨医药咸不供侍。书责其子曰：“生有明君真宰，死有天曹地府。无为老朽，岂放尔邪。”为缙绅之笑端。道士解元龟，本西蜀节将下军校。明宗入纂，言自西来，对于便殿，进诗歌圣德，自称太白山正一道士，上表乞西都留守兼三川制置使，要修西京宫阙。上谓侍臣曰：“此老耄自远来朝，所期别有异见，乃为身名甚切，堪笑也！”时号“知白先生”，赐紫，斯乃狂妄人也。<br><br>天成中，有僧于西国取经回，得一佛牙舍利十粒，行以呈上。进其牙，大如拳，褐溃皴裂。赵凤言于执政曰：“曾闻佛牙锤锻不坏，请试之。”随斧而碎，时宫中已施数千，闻毁碎，方遂摈弃之云云。此僧号智明，幽州人，仆尝识之。<br><br>明宗问宰相冯道：“卢质近日吃酒否”对曰：“质曾到臣居，亦饮数爵。臣劝不令过度，事亦如酒，过即患生。”崔协强言于坐曰：“臣闻食医心镜，酒极好，不假药饵，足以安心神。”左右见其肤浅，不觉哂之。五台山僧诚慧，其徒号为降龙大师。镇州大水，坏其南城，诚慧曰：“彼无信心，吾使一小龙警之。”自言能役使毒龙故也。同光初到阙，权贵皆拜之，唯郭崇韬知其为人，终不设拜。京师旱，迎至洛下祈雨，数旬无征应。或以焚燎为闻，惧而潜去。至寺惭恚而终，建塔号法雨大师，何其谬也！<br><br>泽州僧洪密请舍利塔，洪密以禅宗谜语鼓扇愚俗，自云身出舍利。曾至太原，豪民迎请，妇人罗拜。洪密既辞，妇人于其所坐之处拾得百粒人验之，皆枯鱼之目也。将辞，云山中要千数番粗毡，半日获五百番。其惑人如此。<br><br>阆州守御指挥使姚洪梁时经事董璋，璋将书频诱，洪以大义拒之。城陷被擒，璋责之，洪大骂璋曰：“老贼孤恩背主，吾于尔何恩而云相负尔为李七郎奴，扫马粪得一脔残炙，感恩无尽。今天子付以茅土，结党反噬，尔本奴才，即无耻。吾忠义之士，不忍为也。”璋怒令十人持刀割其肤，然镬于前，自取啖食。洪至死大骂不已。明宗闻之泣下，置洪二子于近卫，给赐颇优。于时夏鲁奇守遂州，城破自刎而死，并为忠烈也。封舜卿梁时知贡举，后门生郑致雍同受命入翰林为学士。致雍有俊才，舜卿才思拙涩。及试五题，不胜困弊，因托致雍秉笔。当时议者以为座主辱门生。同光初致仕。萧希甫进士及第，有文才口辨，多机数。梁时不得意，弃母妻渡河，易姓名为皇甫教书。庄宗即位于魏州，征希甫知制诰。庄宗平汴洛，希甫奉诏宣慰青齐，方知其母死妻嫁，乃持服于魏州。时议者戏引李陵书云：“老母终堂，生妻去室。”后为谏议大夫，性褊忿，躁于进取，疏宰相豆卢革、韦说至于贬死，又以毁訾宰臣，责授岚州司马。<br><br>明宗谓侍臣曰：“冯道纯俭，顷在德胜寨，所居一茅庵，与从人同器而食。卧则刍藁一束，其心晏如。及以父忧退归乡里，自耕耘樵彩，与农夫杂处，不以素贵介怀，真士大夫也！”<br><br>明宗戒秦王从荣曰：“吾少钟丧乱，马上取功名，不暇留心经籍。在藩邸时，见判官论说经义，虽不深达其旨，大约令人开悟。今朝廷有正人端士，可亲附之，庶几有益。吾见先皇在藩时爱自作歌诗，将家子文非素习，未能尽妙，讽于人口，恐被诸儒窃笑。吾老矣，不能勉强于此，唯书义尚欲耳里频闻。”时从荣方聚杂进士浮薄之子以歌诗吟咏为事，上道此言规讽之。或一日，秦王进诗，上说于俳优敬新磨，敬新磨赞美而曰：“勿讶秦王诗好，他阿爷平生爱作诗。”上大笑。宰相冯道形神庸陋，一旦为丞相，士人多窃笑之。刘岳与任赞偶语，见道行而复顾，赞曰：“新相回顾，何也”岳曰：“定是忘持《兔园册》来。”道之乡人在朝者闻之，告道。道因授岳秘书监、任赞授散骑常侍。北中村墅乡以《兔园册》教童蒙，以是讥之。然《兔园册》乃徐庾文体，非鄙朴之谈，但家藏一本，人多贱之也。<br><br>泾原帅李金全累历藩镇，所在掊敛。非时进马，上问其为治如何，莫专以进马为事。虽黾勉受之，圣旨不怿。张虔钊多贪，镇沧州日，因亢旱民饥，发廪赈之。方上闻，帝甚嘉奖。它日秋成，倍斗征敛。常言自觉言行相违，然每见财不能自止朝论鄙之。虔钊好与禅毳谜语，自云知道，心与口背，唯利是求，只以饭僧，更希福利。议者以渠于佛上希利，愚之甚也。后叛入蜀，取人产业，黩货无厌，蜀民怨之。或说在蜀问一禅僧云：“如何是舍利”对曰：“垂置僦居即得舍利。”清河惭笑而已。<br><br>大理少卿康澄长兴中上疏，其要云：“是知国家有不足惧者五，深可畏者六。”敕旨褒称之。议者曰：“虽孙伏伽、岑文本章疏，而澄可与易地而处矣。”孟鹄自三司勾押官历许州节度使，上曰：“鹄掌三司几年得至方镇”枢密使范延光奏对，上曰：“鹄实干事人，以此至方镇，争不勉旃”上心知其由径忝冒，故以此讽也。<br><br>供奉官丁延徽巧事权贵，人多拥护。监仓犯赃，合处极法，侍卫使张从宾方便救之。上曰：“食我厚禄，偷我仓储，期于决死。苏秦说吾不得，非但卿言。”竟处死。