　　雅操坚持讵偶松　为贪苜蓿曲相从<br><br>　　本来或不膺奇疾　监毙之言嘱得凶<br><br>　　广平生〖广平，县名。〗，余父执〖（曲礼）见父之执，不谓之进，不敢进。（注）父执，父之同志友也。〗。不敢斥言其名。博学能文章，兼工八法〖谓善书也。（书法苑）点为侧，横为勒，竖为督，挑为趋，左下为策，右下为掠，左上为啄，右下为磔。古人用笔多于永字取其法，以备八法之势，能通一切之势也。〗。饩于庠〖饩，音戏。饩于庠，补廪之谓。〗，屡蹈省门不第〖犹言屡次乡试不中。〗。家贫，出就幕，当道争延致之。既而至毗陵〖毗，音皮，昆陵，即常州。〗，为太守聘掌书记，宾主甚相得。不数年，入资得教谕。捐事甫成，即得奇疾。初类软脚病，继而手挛不能动〖挛，音鸾。（正韵）挛，手足曲病也。〗，继而头僵颈折不能仰绝，似身被三木〖三木注详前获盗篇第三则。〗，囊头桎梏状〖桎梏，音质谷。（后汉书范滂传）皆三木囊头，暴乎阶下。（按）如罪人荷枷带锁之形状也。〗。太守送之归，归未匝月而卒〖匝，音扎，周也。〗。<br><br>　　生素谆谨无大过，忽罹此惨报，人咸谓其薄命，不应得官。虽青毡一片〖（晋书王献之传）有偷儿入其室，盗物都尽，献之徐曰：青毡我家故物，可特置之。群盗惊走。（按）世谓师位为青毡，本此〗，亦无福消受，致得奇疾以终。然书记馆谷薄，生又有家累，何遽能积千金捐教职，人亦以是疑之。及生殁数年，偶与曹竹楼言及，始知生之死，殆有孽报矣！<br><br>　　生客毗陵时，与郡之富家某相得。某有族人素无赖，屡以事讹索富家，至不能一日安。控官薄责之，出则闹愈甚，无以为计。商之生，许以能除害，当奉千金为寿〖（马祖常诗）千金为人寿。（按）为寿，以财赠人之托辞也。〗。生固拒，而微露欲捐教，苦无资意。富家遽曰：“君能为我去此害，即当代为入资。”生始许之。以无赖子不法事告太守，太守素疾光棍，遽以亲访，饬县捕而置之狱。生复为嘱县尉监毙之。无赖子既死，某果代生入资，得教谕。未半年而病作。曹与生之至戚某，盖闻其言若是，吁亦可畏矣！“<br><br>　　坐花主人曰：“以生之醇雅，一时之误，遽蒙惨死，人咸惜之。虽然，天道神明，人不可以独杀〖二句出汉书严延年传，延年母谓延年语。（师古注）言杀多人者，己亦当死。〗。若无赖子者，非奸非盗，特苦累其族人而已。即族人亦非真势不两立也。一富一贫，而饥寒迫身，冀以宗盟，得沾河润耳〖（左传）周之宗盟，异姓为后。（汉书皇后纪赞）身当隆极，族渐河润。（按）同族曰宗盟。得沾河润，即邀周济之谓。〗。夫事既为人情所或有，人即非王法所必诛。乃操同室之戈〖郑康成与何休为难，著发公羊墨守一书，谓之同室操戈。（按）世谓同族相斗为同室操戈，本此。〗，尚为剥肤致痛〖（易经剥卦）象曰剥床以肤，切近灾也。（按）世为灾害切身者，为剥肤之痛，本此。二句指富家除族人之害言。〗，设弥天之网〖弥，满也。〗，竟因人手多赃〖脏，音藏。（广韵）纳贿曰赃。（按）此二句指生致死无赖子言。〗。卒之彼既狱底冤沉，生亦幕中疾作，手挛颈折，状类俘囚〖俘，音孚。俘囚，罪人也。〗，非所谓即以其人之道，还治其人之身者与〖与，音于。〗？”