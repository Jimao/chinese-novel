　　杖刑炮烙太心凶　姑劝殷勤竟不从<br><br>　　两婢约齐来索命　人相容处鬼难容<br><br>　　吾杭富家某之妻极骄悍〖悍，音翰，凶也。〗，待侍婢甚酷虐，小不如意，即榜掠无完肤〖掠，音略。榜掠，打也。〗。尝毙一婢于杖下，其姑闻而严训之，弗悛也〖悛，音迁，改也。〗。后更为炮烙之刑〖（史记）纣作炮烙之刑。〗！<br><br>　　一日，有一婢忤意，怒甚，以烙铁置炽炭中烧红〖炽，音斥，旺也。〗，脱婢衣而遍烙之，竟体焦灼，叫嚎而死〖嚎，音豪，同号。〗。不数日，妇遂病狂。先后二婢同附其体，称欲索命。或自拔其发，或自批其颊。针刺刀截，一如当日待婢之法。其姑往问之，则跪地称老太太，且曰：“蒙老太太恩，虽死不敢忘。”其姑因劝令弗索命，当为延高僧追荐。二婢皆不可，曰：“当时少奶奶若肯听老太太话，婢等何至死于非命？老太太前，婢等断不敢无礼。然欲缓其死，弗能也。”自是每遇姑至，则神气稍清。姑去，则闹如故，竟索其命以去。