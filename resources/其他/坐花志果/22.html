　　贫犹周急富之基　诚厚方能格外夷<br><br>　　倘使不如翁德大　拾金倍蓰亦何裨<br><br>　　刘翁，上杭人。少诚笃，不能为诳语。虽贫，甚好周人急。弱冠失怙恃〖冠，音贯。怙恃，音户寺。（礼记）二十曰弱冠。（诗经）无父何怙，无母何恃。（按）失怙恃，父母俱亡之谓。〗，无策自振。有戚为粤东某令，将往依之。货屋得数十金而行〖货，犹卖也。〗。<br><br>　　至江西，遇一同乡友。落魄不得归〖（史记郦生传）家贫落魄。（按）落魄，犹言潦倒也。〗，将卖其子为人仆。翁悯之，以己金分半予之。及翁至粤，戚已前殁，妻子舆柩归矣〖舆，载也。〗！翁寄居逆旅〖逆旅，注详汤封翁篇。〗，进退维谷〖句出诗经。（注）谷，穷也。〗，遂病。馆人悯其少年孤客〖（孟子）馆人求之弗得。（按）馆人，客舍主人也。〗，为之延医调治。病虽愈，而囊无一钱，不能作归计，且无以偿馆人。自念四海一身，无所系恋，不如自尽以了余生，遂出五羊城〖（番禺杂记）广州昔有五仙，骑五羊而至，遂名五羊城。〗。至珠江寂处〖寂，音及，静也。珠江在广州府城南。〗，俯瞰洪波〖瞰，音看，视也。〗，耸身欲掷〖欲掷，犹言欲跳也。〗。　　忽见江岸有光灿然，即而视之，番银一元。心念：“江岸安得有遗金？殆天未欲绝我也！”因念粤中标场，以一博三十，曾于店中见报帖，言今日有标场三处，不如往博。胜则归计可成，否则仍从三闾大夫游〖楚屈原为三闾大夫，谏君被逐，五月五日，怀石自投于汨罗江而死。（按）从三闾大夫游，即投江之谓。〗。计亦良得，遂急返至洋行街。遇馆人，邀之同往，竟得彩。馆人曰：“此去不远，尚有一局。”复同往，又得彩。遂入城。距店半里许，过一巨室，见人连袂而入〖袂，音昧，袖也。连袂而入，犹言成群而入也。〗。趋询之，亦设标者。复偕往，倾囊注之，则又得彩。三战三捷，获金二万余，大喜过望。归寓，告馆人曰：“我孤贫远客，几成饿殍〖殍，音莩，音漂。（孟子）途有饿莩。（注）莩，饿死人也。〗。赖君之赐，得致此金。今拟不复东归，立家于此。如能获利富厚，与君共之。顾何业最善？”馆人谢曰：“得金自由命定，某何敢贪天之功？君如欲立家於此，现有两洋杂货行将易主，若以两万金售之，获利甚重。”翁从之。悉以委馆人，馆人亦诚信可倚。於两洋杂货之外，兼事居积〖凡贷贱买贵卖，谓之居积。〗，凡所营谋，无不数倍其息。不十年，拥资数十万，且尽识外夷之商於粤者。<br><br>　　翁固至诚君子。与人交，无城府〖（宋史傅尧俞传）尧俞厚重寡言，遇人不设城府，直行不欺。（按）无城府，谓以直道待人，不设提防也。〗，无宿诺〖诺，应辞也。（论语）子路无宿诺。（注）宿，留也，急于践言，不留其诺也。〗。而又明爽善决事，遇人有急难，求之无弗应，夷商皆信服之。会是年洋货大贱，各洋行皆滞销。有关姓洋行亏本，负客金数百万。其行有夷商二，运货四船至粤，久未开舱，而本国信来速之归。欲寄货于行，虑为所侵蚀〖蚀，音食。（汉书韦昭注）亏败曰蚀。〗。计惟翁诚实可恃，商之通事。某某者，翁之店邻，尝以逋官钱系狱〖逋，音哺平声。（正韵）逋，久也。凡久负官物，亡匿不还，皆谓之逋。〗。责比狼藉〖狼藉，注详十金篇。（按）此谓血肉狼藉。〗，将尽鬻妻女以偿〖鬻，音育，卖也。〗。有绳其女于翁者〖（左传）蔡侯绳息妫以语楚子。（注）绳，誉也。（按）绳者，称誉其美也。〗，翁闻之，出钱为之尽偿官逋。某出书券，携女以献。翁折券而归其女，一家团聚。某感之次骨〖（史记杜周传）内深次骨。（注）次，至也。（按）次骨，犹言深也。〗，方无阶以报〖阶，犹由也。〗。闻商言力耸之，遂至翁肆以语翁。翁惊曰：“君货四船值甚巨，倾吾家不及十分之一。设有亏缺，何以偿君？”夷商曰：“公第取之，三年后来收而值，何如？”翁时虽拥厚资，尚未有室，闻三年约，艴然曰〖艴，音拂，注详十金篇。〗：“吾无家于此。虽问心不敢负人，然人事难知。设三年中有意外变，两君何处取偿？”夷商见其不可固与之。时旧馆人为之司出入，亦夷人所信，强之居间。估其值，得百余万金，仅付十万金，余期三年，共立合同，交易遂成。不两月，西洋以构兵故，洋船均不至，洋货腾贵。翁售其货，利市三倍〖（易经）为近利市三倍。（按）利市，犹言利息也。〗。与馆人谋储其本〖储，音除，犹藏也。〗，馀以营运。日益富，粤之富家大族争婚之。遂取妻置产，享用埒王侯〖埒，音勒，等也。〗。而翁益诚谨忠厚，广施与，人多沾其惠。<br><br>　　及五年，夷商始至。翁见其来大喜，为设彩觞〖设席兼演戏者，故曰彩觞。〗，尽延向之共立合同者，而推夷商居首坐。中酒〖酒数巡之后曰中酒。〗，翁执爵而言曰：“刘某赖两君货，拥资数百万，非两君惠，无以致此。今售货簿，及数年行运册籍俱在。除原本外，请以瓜分〖（汉书贾谊传）高祖瓜分天下，以王功臣。〗。夷商笑曰：“当日早有成议，盈亏任君福命，与吾侪何干〖侪，音才，辈也。〗？请归我本，余君自取之，无多逊也！”翁执不可，彼此交让。居间者谓夷商曰：“既刘君雅意，盖照原本每年一分起息，亦义所应得，且不辜刘君意〖辜，音姑，负也。〗。”夷商犹不可。筹议数日，竟如居间者言，尽兑本利归之。一时夷商莫不称刘翁诚厚。未几关姓行以亏空，为夷商所控。官封其行，募接充者，难其人。夷商皆推刘翁，翁不可，曰：“洋行须本甚钜，我钱皆四散，安能接开？”夷商曰：“无伤也！强报其名于官而代为出资。”翁不得已从之。翁开行后，夷商争趋之。不十年，富甲一省。翁寿九十余，及见曾元。至今尚为巨室。<br><br>　　坐花主人曰：“自世风日下，巧伪多而诚实少。与人交，无一由衷语〖衷，诚也。〗，机械变诈〖（孟子）为机械变诈之巧者。〗，顷刻万端。甚至臣欺君，子欺父，妻欺夫，天下几成一巧伪世界。行之者自谓得意，而不知其上干天怒也！间有一二至诚君子，鬼神必阴相之，使之履险如夷〖四字成句，出处未详。夷，平也。〗，卒享人间未有之福，如刘翁者可劝已！”