　　久存诡计用谋心　害命贪财大不应<br><br>　　妇在田间天已灭　殛夫须令罪宣明<br><br>　　丹阳北门内民家，颇殷阜〖殷阜，富也。〗，开六陈行于门前。兄弟四人，惟仲有一子，仅数龄，四房共育之，珍如掌上珠。手镯项圈，皆黄金而饰以珠玉，值百余金。<br><br>　　乳娘尝抱之，戏于店堂。忽来一妇人，携糕饼以与其子，随乳娘入其家。自言系北乡洲上人，貌中平而言儇利〖儇，音暄。儇利，敏捷之谓。〗。众颇爱之，稍坐即去。自是频频来，来必抱持其子，或袖出点果与食，或抱之街中买以予之。如是者数月，家人习以为常。<br><br>　　一日，复抱其子去，久不归。众皆疑其有亲串往城中，不以为意。至夜寂然，四觅无踪。于是合宅腾沸〖沸，音费。沸腾，乱貌。〗。姑往北乡沿村询访，查无其人。数日后，有人来言离城十余里，山脚下深洞中，有一婴儿，反扑于地；驰往视之，果其儿，僵矣！七窍皆有沙泥，而衣饰尽弛〖弛，音池，脱去之谓。〗。始悟其妇因垂涎金饰故，频来保抱，为谋财害命计。控官勒缉未获，而不知妇实七里庙农家妇也。妇孀居与邻村某甲奸，甲家贫，衣食皆赖于妇。力不给，则拐盗以足之。行恶多端，顾不于其乡，故无有知之者。<br><br>　　既谋儿命，尽以金珠与某甲变价作本，行贾于外〖贾，音古。〗。妇家居，一日与村妇数辈饷田间〖饷，音叶享，送田饭之谓。〗，坐待食毕。忽阴云骤合，雷电奋兴，旋绕于众妇之首，众咸惊〖，音立，惧也。〗。是妇尚夷然谓人曰〖夷然，自若貌。〗：“雷击亏心人。有亏心事者，速言之，可免天谴。”言未已，霹雳一声，妇跪而死。某甲行贾于外，距家尚数十里。同日为风雷挟之至儿死处，跪于地，曳之不能起。霹雳震其顶，紫雾绕其身，神已痴而口尚能言，尽吐其与妇窃盗奸拐，并谋死婴儿事。翌日始毙〖翌，音亦，翌日，明日也。〗。而某家之嗣竟绝。<br><br>　　坐花主人闻之而叹曰：“雷霆之威，若是其神且速也！噫！以此警民，民犹有阴谋毒计，肆行而罔知顾忌者，何其冥顽不灵哉！”