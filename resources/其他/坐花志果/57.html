　　荒唐酣醉赴神前　妄想科名欲吉签　　慢骂神明干神怒　三场到底似春蚕　　吾杭湖上白云庵，祀月下老人。其签诗多集经史成语，下至词曲佳句；凡求科名婚姻者，灵应如响。以故省试前后，士子祈签者麇至〖麇，音君。麇至，注详某烈妇篇。〗。<br><br>　　钱庠某生，恃才放诞。辛卯场前与友人游湖上；酣饮既醉，乘兴至老人祠求签，语颇不佳。生笑曰：“岂有某而不中者？”因复求，仍如故。生怒曰：“所问非所对，尚言灵耶？”因指神祠谩骂，语多秽亵。既而曰：“我再缴一签，若仍不合，当毁尔像！”遂抽得一签，其词曰：“休休休，似春蚕作茧，到死把丝抽。”同行友大惊，知其干神怒也，咸劝之出。是秋，生入试至三场，因如厕，若有所遇，号叫而出。回号坐定，号军闻其寂无声，掀帘视之，死矣！虽不知是何因果，然观其敢于侮慢神明，则平日之狂荡可知。而月下老人之灵异，亦可畏哉！