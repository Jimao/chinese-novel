　　检骨埋棺古道敦　个中难辨细评论<br><br>　　前车能鉴周明府　枯骨无知自报恩<br><br>　　南汇习俗，多停棺不葬。或盖以草，或砌以砖，置之内外城根，及田野间。历年既久，子孙日益贫困，每致棺木朽脱，尸骨暴露。<br><br>　　咸丰乙卯，家大人为是邑二尹〖二尹，县丞。〗。偶散步郊原，见而伤之。谋之包山甫学博〖学博，教官之称。〗，相与捐廉以葬之。时余适自大营假归，家大人命与李吟香明经〖明经，贡生之称。〗，亲率人夫，检拾埋葬。<br><br>　　吟香因为余言：“检骨之难，稍一不慎，立致奇祸。”乾隆间有周明府，莅任兹土，观暴骨而惨之。捐廉购地，检骨分埋。经理者不得其人，任听泥夫乱行检拾。男女不分，彼此不辨，颠倒混淆〖淆，音尧，乱也。〗，零星抛散，以致此胫彼肘〖胫，音锦，足骨也；肘，音走，臂节也。〗，共入一坛；女足男头，合为一具。又有棺尚坚整，或有朽坏，犹可修补。掩埋者辄皆硬行劈开，搜取棺中所有。以埋掩骼之仁心〖，音致，又音支；骼，音格。（礼记月令）掩骼埋。（注）骨枯曰骼，肉腐曰。〗，几成摸金发邱之虐政〖（陈琳为袁绍檄豫州文）操又特置发邱中郎将，摸金校尉，所过隳突，无骸不露。〗。<br><br>　　“事竣，司其事者即病。病中见男女无数，或折一臂，或跛一足〖跛，音簸。〗，或男子而双翘纤小〖双翘，女足也，出处未详。〗，或女貌而躯斡雄奇。其余穴背洞胸，缺唇眇目者〖眇，音藐。（说文）眇，一目小也。〗，不知凡几。环向卧榻诟詈〖诟詈，音构利，骂也。〗，病者厌其扰，合目不视，则拧耳拔眉〖拧，音宁。〗，不胜其苦。百方祈祷，毫无应验。未几，明府亦病，病中辄闻呼冤声。众口哓哓〖哓，音嚣。（诗经）予维音哓哓。（注）哓哓，急也。〗，不可悉辨。大约皆谓骨殖错乱，及横遭抛散，滥被发棺，已请命于神，屈公亲至冥司清理等语，竟与司事者相继而终。凡与斯役者，数年中无一存者。”<br><br>　　坐花主人曰：“为善不慎，反受冥谴〖谴，音遣，注详勘灾篇末。〗。似足辜人向善之诚，不知有为善之念，而不以实心实力行之，卤莽灭裂〖卤，音鲁。（庄子）郑子罕曰：为政弗卤莽，治民弗灭裂。（按）卤莽灭裂，不谨慎貌。〗，其害又甚于不为者。况己沾为善之虚名，彼受残骸之实祸。鬼而有灵，能无恫者〖恫，音通，痛也。〗？”