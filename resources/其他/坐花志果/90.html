　　借宿原来别有缘　纵私图利置田园<br><br>　　讵料狼心遇虎肺　新桥河畔已逢冤　　曲阿之东乡〖曲阿，即丹阳县。〗，有冷甲者，家贫无行。尝于薄暮，有客投宿其家，赠遗颇厚。居数日与冷妻私，利其资。知而故纵之。旋别去，去半月，复来。出金珠玉帛甚伙〖伙，音火，多也。〗，以若干予冷置田宅，余以授其妻，令窖而藏之〖窖，音教，掘地藏物曰窖藏。〗。自是往来频数，冷以此致殷阜〖殷阜，富也。〗。<br><br>　　居久之，踪迹颇露，知其为盗，冷亦不以为嫌。后忽数月不来。一日有急足至，以客书授冷，则以行劫吴中巨绅家，遭捕入吴县狱，招成矣。幸非首盗，能善为谋，犹可免一死。嘱冷速携银至苏，代为经营，情词哀恳。冷得之，密与其妻谋。恐活之为终身累，因星夜携银至苏。见盗，绐以设法代谋〖绐，音殆，欺也，骗也。〗，必可得当以报；而阴行贿以实其罪。转自从犯移作首盗，立决之。<br><br>　　盗死后年余，冷入城与数人偕行新桥河畔，大叫曰：“彼来矣！”又曰：“彼持叉叉我矣！”号呼倒地而毙。