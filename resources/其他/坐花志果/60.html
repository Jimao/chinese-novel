　　制府贪财十万金　反遭大辟罪临身<br><br>　　岂知隔日阴灵至　触柱破头髓满厅<br><br>　　乾隆末，有盗横行江浙洋面。奉旨严拿，为崇明协镇杨天相所获。提军陈大用飞章入告，仓卒未会制府衔。制府某耄而贪〖耄，音帽。（礼记）八十曰耄。（注）耄，昏忘也。〗，衔提军之独奏也〖衔，恨也。〗，思有以中伤之。会奉旨交江督审明正法，盗因以十万金贿制府，制府受之，决欲翻案。<br><br>　　适扬州府某太守，自侍御外擢〖侍御，御史之称。外擢，犹言外放也。〗。谒制府，制府语以是案，情有可疑。太守遽曰：“绿营习气，多诬良邀功。明公宜详察之，毋冤平民。”制府大悦，即以是案属之。时盗已得制府报，遂捏诬系沿海良民，以捕鱼为业，为天相所诬，非刑拷责，故诬服。太守先入制府言，信之，竟称诬良为盗定案。制府立出盗于狱，而劾提臣协臣，请褫职治罪〖褫，音耻；又音池。（韵会）解也。〗，竟杀天相于海口。提军以纵庇属员，革爵遣戍军台。<br><br>　　天相死之明日，制府出行香。将上轿，忽叱从者曰：“杨大老爷来，若辈何以不传禀？”遽反走，若与客偕行者。至花厅，初作拱揖状，口喃喃若与人争〖喃，音南，注详鬼从醮妇篇。〗。继复作相搏状，又以两手自批其颊，颊尽肿。良久，忽曰：“我不合得盗金置汝以死！我该死！我偿尔命！”又以自手扯其发，复曰：“勿扯！我去！我去！”遂以头触厅柱，脑浆尽出而死。一时无不知为天相索命。<br><br>　　逾年，盗忽至山东巡抚衙门投到，历供在江南被获，行贿得脱状。东抚不欲兴大狱，诛盗而讳其事。惟扬州守竟以功名终。盖太守素正直，其审此狱也，非有意迎合制府，徒以任京职久，稔闻外省绿营〖稔，音忍。稔闻，熟闻也。〗遇事畏葸〖葸，想里切，音戏。（论语注）葸，畏惧貌。〗，好诬良邀功，遂以偏执之见，致成冤狱。其过出无心，故报应不及，然功名卒不显。且天相死之岁，即生一子，桀傲不驯〖桀，音杰；驯，音循。桀傲，骄纵也。不驯，不顺也。〗，几败其家。<br><br>　　太守与余家有年谊，常见其自叙年谱，犹以此案为平反云〖反，音番。（韵会）录囚平反之，谓举活罪人也。〗。<br><br>　　坐花主人曰：“余幼时即熟闻是案之冤。及长，薄游娄东〖娄东，即崇明。〗，父老谓余曰：‘天相与提戎皆素为军心所归。方天相就难时，提协两标兵皆呼冤击鼓，愿退名粮，一时积甲如山，将成大变。幸提戎稽颡劝慰，始得归伍。’嗟乎！贪耄者政以贿成〖贿，音悔，财也。四字出（左传）。〗，守正者见由偏听〖（汉书邹阳传）偏听生奸，独任成乱。〗。遂致冤同三字〖（宋史岳飞传）秦桧曰：飞子云与张宪书虽不明，其事体莫须有。韩世忠曰：莫须有三字何以服人？〗。狱坐元戎〖元戎，协镇之称。〗，几起于脱巾〖脱巾，未详出处，此指兵皆弃甲，将成大变言。〗，报竟昭于触柱。而守正不阿之太守，亦几同罹惨报。然则于狱者可弗慎哉？”