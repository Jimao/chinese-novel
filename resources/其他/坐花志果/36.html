　　怨而不怒可怜渠　两首新诗信笔书　　覆辙鉴来休自蹈　嘉兴高某是前车　　壬子秋闱。嘉兴高生，首场三艺后，忽大书绝句二首曰：“记否花阴立月时，夜阑偷赋定情诗〖夜阑，夜深也。〗。者番亲试秋风冷〖者番，这番也。〗，冰透罗鞋君未知〖其一〗。黄土丛深玉骨眠，凄凉回首渺如烟。不须更织登科记〖（唐书艺文志）崔氏唐显庆登科记五卷，李奕唐登科记二卷。〗，绣到鸳鸯便是仙〖其二〗。”后书吴门细娘〖吴门，即苏州。〗题于浙江锁院〖锁院，即贡院。〗。生出阁后，即星夜买棹归，未及家而死。此必始乱终弃，至抱恨以死者。然诗句怨而不怒〖四字出论语可以怨句注。〗，颇得风人之旨〖风人，即诗人。〗，而竟失身匪人，致成怨偶〖（左传）怨偶曰仇。〗，亦可哀矣！