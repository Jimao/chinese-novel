　　有钱难买子孙贤　谁更修来梵果虔<br><br>　　幸是冢君能济美　应该富贵永蝉联<br><br>　　吴门潘氏，世载其德，天乃大昌厥后，锺灵毓秀〖成句出处未详。（按）锺，聚也；毓，音义同育。〗。以有太傅文恭公，位极三公，身备五福。福履之盛，不独近今无两，即求之古人，亦罕其匹。其发祥所由〖（诗经）长发其祥。〗，他书记载已多，无烦赘述〖赘，音醉。赘述，复言也。〗。而太傅长君恭甫孝廉，乐善好施，不求仕进。太傅当国十余年，恭甫间岁一至京师定省〖间，音见。间岁，隔岁也。（曲礼）凡为人子之礼，冬温而夏清，昏定而晨省。（注）定，定其衽席；省，省其安否。〗不久即归。家居于当道无私谒，就见之，亦弗拒。询地方利弊对甚悉，然终不干以私，亦弗报谒〖报谒，答拜之谓。〗。<br><br>　　四十以后，虔修梵果〖梵，音饭，西域浮图种号。（按）梵果，犹言佛教也。〗。人无贵贱皆与均礼，有急难求之，无弗应。有田数千，佃户还租者纳之，不还弗较也。家有喜庆事，或岁小歉，辄尽免其租。其余一切善举，不可殚述〖殚，音单，尽也。〗。余往来吴门，闻其行谊甚悉，以为果有天道，其后必昌。<br><br>　　咸丰初元，太傅引年致政〖告老之谓。〗。今天子优礼元老〖优礼，厚待之谓。（诗经）方叔元老。（注）元，大也。〗，恭甫犹子祖荫〖侄曰犹子。（礼记）兄弟之子，犹子也。〗。以长孙蒙恩钦赐举人。越明年，壬子，成进士。一甲第三人，祖孙鼎甲，遂为词林佳话。此固祖德之厚，亦恭甫有以世济其善。潘氏之兴，未有艾也〖艾，注详首篇。〗。