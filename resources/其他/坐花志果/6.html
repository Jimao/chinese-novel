　　日者精明相者奇　江津救命有谁知<br><br>　　解元即是岩墙鬼　祸福无门自招之　　某先达少时贫甚〖称前辈之发达者，曰先达，出颜氏家训。〗，常累日不举火〖（说苑）晏子曰，待臣而举火者数百家，（按）不举火，谓无米烧煮也。〗。领解之岁〖中解元，曰领解。〗，里有日者〖史记有日者传，（按）日者，即推算命理之人，原本墨子。〗，推算精确，谓白露前当死于非命〖谓横死也。〗，先达深忧之。试期将届，同学数人邀与偕行，先达以日者言不欲往，辞以无资。有王生者富而尚义，与先达素相得，力挽之行，且曰：“彼日者言何足信？若忧空匮〖匮，音愧，空匮，贫乏之谓。〗，弟请任之。”因手持十金以赠曰：“以此作安家用，行李之资，予取予求〖句出左传，犹言向予取求也。〗，兄无患焉。”先达感其高谊，附伴偕行，时立秋后数日矣。<br><br>　　至金陵〖金陵，即江宁。〗，闻承恩寺有相士，谈休咎多奇中〖（齐东野语）韩卖卜于临安，言多奇中。〗，坐常如市〖（汉书郑崇传）臣门如市，臣心如水。（按）如市，犹言人多也。〗。先达与同寓六人并往，相士遍视六人，或廪或增或附或监，或具庆〖父母俱存之谓。〗，或永感〖父母俱没之谓。〗，历历不爽。中惟一人本科可得副车〖副车，副榜也。〗，余并言不中，至先达则先问家何邑，距此几程，复屈指曰：“速行尚可及！”异而询之，乃曰：“子貌枯而神浮，天庭晦纹已现〖（苏轼诗）时看黄色起天庭，（按）天庭，额也。〗，法当后五日死于非命，宜急归，然相应道毙，虽行恐不及。”王生及众皆骇曰：“先生试再详审之，其中或有解星否？”相士曰：“生死大数，非大阴德不能回天，今期迫矣！何能为？倘去今六日，此君尚在人世，某不复为人谈相！”众皆默然归寓，先达谓王生曰：“始兄力挽我来，今相士言与前日者无异，当有验，人生会有死，死非我所惧，然死于此，诸君受累不浅，不如急返，冀得毙于牖下〖牖下，犹言家中。〗。”同寓皆以为然。王生悯之，为具舟楫〖楫，音急，橹也，此句犹言为雇船也。〗，备行资，复遗之十金曰，留此以备缓急，先达知其意，笑谢曰，此君助我殓资，不敢辞，死而有知，当乞冥司俾君高捷〖俾，使也，高捷，高中也。〗，以答厚贶〖贶，音况，赐也。〗。遂别众登舟。<br><br>　　江行十余里，风急不得行，维舟株守〖维，系也，（韩非子）宋人有耕者，田中有株，兔走触折颈而死，因释耕守株，冀复得兔，为宋国所笑，（按）世谓静待为株守，本此。〗。瞬息四日〖瞬，音舜，瞬息犹言迅速也，（白居易诗）荣华瞬息间。〗，风益猛，默念五日之期将届，而舟不得发，道毙之言殆验。是时一心待死，万虑皆空，惟苦寂聊，无可排遣，因上岸闲眺，信步独行〖信步，随步也。〗。迤逦里余〖迤逦，音以里，（尔稚注）迤逦，旁行连延也，（按）迤逦，前进不停之谓。〗，杳无人迹。忽见一中年孕妇，携三稚子左抱右挈，〖挈，音切，提也。〗且行且泣，若不胜悲，交臂而过〖（庄子）夫子曰，吾终身与汝交一臂而失之，可不哀欤。（按）交臂，谓此往彼来，两人之臂，如相交然。〗，去已数武。先达忽念江岸旷寂，四无居人，妇将何往，且其形可疑，急追询之勿应，尾之行〖尾之，解见前篇。〗。遭妇詈辱〖詈，音利，骂也。〗，询之愈切，且曰：“果有急难，幸一告我，倘能为力，亦未可知。”妇不得已告曰：“吾不幸嫁一屠者，性暴戾。恒受鞭挞〖挞，音榻，打也，恒，常也。〗，体无完肤，今日将赴市，家有两豚〖豚，猪也。〗，谓我曰：“得价十金乃售。”旋有人来购，果得十金，虑其伪也，同至银肆估之，平色皆是，及归其人忽嫌价昂，索银去，俄顷复来，仍请以原银易豚，视其银无少异，遂不复疑，以豚予之，有西邻某来，见银讶曰：“是铜也。”急追其人，已不知何往，复向银肆估之则铜也，历数家皆曰铜。念遭此骗局，夫归必受鞭挞死，均死也，死于鞭，不如死于水，三子皆吾所生，将携之同死，勿令受恶夫狼藉〖（尔雅翼）狼性贪，聚物不整，故称狼藉。（按）狼藉，今借作凌辱解。〗。先达闻而恻然，索其金视之，果铜也。时王生所赠金适在袖中，自念将死，需金何为，因出袖中金潜易之〖潜，隐也。〗。而谓妇曰：“若几误死〖若，汝也，（唐韵古音）古人读若为汝，故传记之文，多有以若为汝者。〗，此真银何谓铜？”妇艴然曰〖艴，音弗。（孟子注）艴然，怒色也。〗：“彼银肆多家皆言铜，先生何诳我为？！”先达曰：“不然！彼银肆欺汝女流耳，若与我同往，必不敢复言铜，果铜再死未晚。”妇从其言，偕行三四里，始至银肆，出金视之曰银，历数家皆曰银。妇始大喜曰：“幸遇先生，不然几误。”持金叩谢而去。　　先达急行返舟，时已夕阳西坠，暝色苍茫〖暝，音明，犹暮也，苍茫，模糊不分明貌。〗。行未里余，迷不得路，又无可问讯〖讯，音迅，亦问也。〗。踯躅间〖踯躅，音直竹，（正韵）踯躅，独行不进貌。〗，忽见有屋数楹，迫视之〖迫，犹近也。〗，颓扉败壁〖颓，徒回切，音遂，平声，犹坏也，扉，音非，门也。〗，知为枯庙，不得已栖庑下以待旦〖庑，音武，廊也。〗。默念旷夜无人，倘遇狐鬼来攫〖攫，音居，扑取也。〗，得无即我死所乎？然奔驰既倦，坐定即睡去。朦胧中〖朦胧，音蒙龙，睡将熟不分明貌。〗，闻呵道声出视，见殿上炳耀光明〖犹言灯烛明亮。〗，两旁侍从森立〖森立，排立貌。〗，中有王者据案坐，隐约辨为关帝。忽闻帝君言曰：“今日江津有一救五命者〖江津，犹言江边。〗，宜察其人，予之福报。”即有紫衣吏持牍启曰〖牍，文卷，启，开也。〗：“顷已据土神申报，系某邑士子某。”帝君命检禄籍，并查秋榜有名否，复有绣衣吏持一册上曰。“某禄命俱绝，应今夕子时于本庙为墙压毙。”帝君曰：“似此何以劝善，是宜改注禄籍，昨准桂宫知会〖桂宫，文昌宫也。〗，本科江南解元，以淫污室女除名，其即以某补之。”复有人言：“某金系王生所赠，轻财尚义，使某得成善果，因流溯源，王生亦宜见录。”帝曰善，命检籍，王生当中下科五十三名，绣衣吏前请曰：“本科五十三名某生，以口过应罚停一科，更易之人，桂宫尚未定，请即以王生易之。”帝君曰可。正倾听间，忽耳畔疾呼曰出出，大惊而醒，身仍蹲踞庑下〖蹲踞，音敦具，似坐非坐貌。〗。四顾黑暗，一无所睹，但闻墙上泥簌簌坠地〖簌，音速，黄山谷诗，解时闻声簌簌，（按）簌簌，今作泥落声解。〗，踉跄而起〖踉跄，音量呛，急遽貌。〗。甫趋出，墙遽倒，正压所坐处，遂屹立待旦〖屹，音易，（宋史施师点传）屹立不少动，（按）屹立，犹言直立也。〗。<br><br>　　及天明，升殿瞻仰，果关帝庙，肃拜而出，觅路回船，默思神言如是，当必有验。因谋诸榜人〖（礼记月令朱注）榜人，船长也。〗，仍返金陵。顺风扬帆，逾时即达。及到寓，众皆异之。先达但言风阻不能行，因念五日之期已过，故复来此。众曰：“五日中究有难星否？”先达托词曰：“事亦有因，昨偶至江干闲眺，去舟稍远，及归时已黄昏，芦苇丛杂〖丛，音从，丛杂，茂盛而枝叶杂出貌。〗，倾跌者再，几堕入江，幸舟子持灯来觅始得归，然袖中银包，已化作青蚨飞去矣〖蚨，音扶，（搜神记）青蚨虫如蝉，杀其母子取血，各涂八十一钱，先后用之，皆能飞归，（按）今引此，作银已脱落解。〗！”王生笑曰：“大难不死，必有大福，江干错步，殆秀才中式之兆乎！”因为置酒称贺，次日同寓者皆言今已七日而君无恙，曷往诮相者之谬〖诮，音解见前篇，谬，音昧，妄言也。〗。先达意不欲，众强之往，至则相者坐如市，排众而入，使先达面相者而立，相者方剧谈间〖剧，音具，（汉书杨雄传）口吃不能剧谈，（按）剧谈，畅谈也。〗，举目见先达，讶曰：“君非吾向者言五日当死者耶？”众同应曰：“然，今七日矣奈何？”相者曰：“今不死矣，数日不见，骨相大异，气色亦顿佳，君必有非常善举救人数命，故能挽回造化。”先达笑曰：“先生何言之谬也，余贫困若此，何能救人？”相者曰：“君毋欺我，向者我固言非大阴德不能回天，今满面阴骘，今科必抡元，明年联捷入词馆，官登一品，寿增八旬矣。”又笑曰：“事非偶然，半月前相一秀才，明堂光彩殊常〖（相经）两眉之间曰明堂。〗，决为今科解首，昨复造之，则额有悬针〖（相经）悬针，破败纹也。〗，光采顿隐，是必有大隐慝，削除禄籍，不意君当代之。”又指王生曰：“君面亦有阴骘，当与此君同捷矣。”王生笑曰：“吾友吾弗知，至吾则何善之为？”相者曰：“惟无所为而为，故谓阴骘。”众群起诮其遁词〖（（孟子）遁辞知其所穷，（注）遁，逃避也。〗，先达笑曰：“妄言妄听〖（庄子）吾为汝妄言之，汝以妄听之。〗，诸君何用汹汹〖汹，音兄，（杨雄羽猎赋）汹汹，旭旭，（按）汹汹，闹声也。〗？不如归休。”及归，先达密为王生曰：“彼固神相也！其言不妄，兄应中五十三名。”王先于先达之反也，见其神采焕发，心固异之，及闻相者言，亦疑其以己所赠金济人，而托词失去，因细询始末，先达具以语之，且曰：“非兄赠我十金，有目睹其死而已，今日得叨神佑，皆兄之惠也。”王生诧曰：“兄乃有此大量，果如是我方应感兄，然彼相者何其神也！”是科先达果发解，王生亦捷，次年同入词馆。<br><br>　　坐花主人曰：“余执友蒋丈一亭〖（曲礼注）执友，同师之友，其执志同，故曰执友。〗。为余述之而叹曰，人每谓穷通寿夭惟命所系。而岂知造物之报施〖造物，详注前篇〗，全视人之自取乎。夫十金之微，而神必溯本穷源，予以福报，卒之宣淫者，虽桂宫中选，而旋见削除，为善者虽鬼录将登〖录，音路，册籍也，（吴志孙策传注）策曰，此子已在鬼录，（按）鬼录将登，犹言将死也。〗，而遽增禄寿，转穷通于俄顷，移寿夭于须臾〖臾，音俞，须臾，不多时也。〗；而轻财尚义之友，亦蒙好施之报，祸福无门，惟人自召〖二句，出太上感应篇。〗。於此益信，可不勉哉，可不戒哉。”