　　诛恶无私仗祝融　家财性命一时空<br><br>　　若非祖德宗功在　二子皆归劫数中<br><br>　　某甲充抚院吏，生平无恶不作，倚势舞文〖舞文，注详胡封翁篇。〗，官民俱畏之如虎。省会有清节堂，以养嫠之无归者〖嫠，音离，寡妇也。〗，甲夤缘为董事〖夤，音寅。夤缘，注详汤封翁篇。〗。数年后，其经费多入私橐〖橐，音托，袋也。〗，堂中妇几无以存活。又窥某庵尼少艾多资，诱奸之，遂娶为继室。凡官吏有微眚〖眚，音生，上声；又音省，过也。〗，必多方逼索，少不遂欲，即中以危法，每有被累陨命者〖陨，音允。陨命，犹言伤命也。〗。恶孽万端，不堪枚举〖枚，音梅。枚举，犹言一一举之也〗。有子二人颇长者，见父所为不善，恒规谏之〖恒，常也。劝改过曰规谏。〗。甲怒，俱分居于外。嘉庆癸酉春，家遭回禄〖回禄，即（史记）所载吴陆回续，火神名，故被火曰遭回禄。〗。甲夫妇及一女，与婢仆数人俱烬焉〖烬，音尽。（说文）火余也。（按）俱烬，皆烧死之谓也。〗。<br><br>　　先是其家有老仆妇，年七十余，念佛好善，常不义主人所为。一夕于厅事，见一人赤面绯袍〖绯音非，赤色也。〗，如世所塑火神像，大惊，趋避之，次日以告主人，且曰：“宜防火厄。”甲斥其妖妄，驱之出。别雇一妇，入门甫三日，亦被焚死。其家每夕内外门必下锁，火发后，家人请开门以求救。甲恐乘势掳抢，坚不允。及官至，命兵役扑门入，入则仆妇妻女俱已焚死，惟甲尚存。兵役掖之出〖掖，音亦，犹拖也。〗，甲忽念有要案全卷在内楼上，若失，罪当戍。时内楼尚无恙，复入往取。甫上楼，风卷火直扑内室，焚其梯。吏号呼乞救，众环视无可下手。未几，楼倒，堕火中死。次日检之，头面四肢俱烬，仅存中段，俨如焦木，报亦惨矣！<br><br>　　是火也，仅焚某甲一家，左右壁邻均无恙。其二子以分出，均不及于难。或曰：“其先世有隐德，故报之其身云。”<br><br>　　坐花主人曰：“呜呼！天心之仁爱，可谓至矣！如某者，势凭城社〖（晋书刘鲲传）王敦谓鲲曰：刘隗奸邪，将危社稷，吾欲除君侧之奸，何如？对曰：隗诚始祸，然城狐社鼠也。（按）狐穴于城下，鼠穴于社中，人因重城社之故，不敢发掘其穴，故世间倚势作威者曰城狐社鼠。〗，罪积邱山〖言其罪之多也。〗，报几惨于焚林〖（淮南子）焚林而田。（按）此句犹言烧死之惨，甚于鸟兽之栖于林木中而被焚也。〗，身竟同于焦木。而克家有子〖（易经蒙卦）子克家。（按）克家，贤能之谓。〗，犹承隐德于先人〖此指其二子不及于难言。〗。比户为邻，不使狂飙之遍及〖飙，音标，风也。风不狂，故火不沿烧邻家也。〗。至于念佛好善之老媪〖媪，音袄，老妇之称〗，更令其目睹几先，身超事外。眚灾肆赦〖句出（书经）。（注）肆，纵也；眚，谓过误；灾，谓不幸。若人有如此而入于刑，直赦之也。〗，殃岂及池中之鱼〖（广韵）古有池仲鱼者，城门失火，仲鱼烧死。故谚曰：城门失火，殃及池鱼。（按）二句，指二子及老仆妇言。〗？同恶必惩，罪竟等一邱之貉〖貉，音鹤，兽名。（汉书杨恽传）古与今如一邱之貉。（师古注）一邱之貉，言其同类也。（按）此二句，指甲夫妇及女与婢仆数人言。〗。或免或否，皆视其人之自取，天何容心也？”