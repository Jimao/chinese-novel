　　耄鳏已属可怜身　慢骂相加太蔑伦<br><br>　　但警不诛原有故　为他赶鸭是粗人<br><br>　　江右某甲，以赶鸭为生。其父耄而鳏〖耄，音帽；鳏，音关。耄，注详杨协戎篇。（孟子）老而无妻曰鳏。〗，甲以其坐食也，恒诟辱之〖诟，音构，骂也。〗。一日方肆慢骂，忽震雷一声，提甲跪于院中。乡里趋视，见其须眉衣裤，尽为雷火所焚，神魂皆痴，不言不动。里有能辨雷书者，谓急翻釜底视之，当有异。如其言，果有朱书篆文，辨为雷警不孝四字。众为醵赀建醮〖醵，音及；醮，子肖切，音焦，去声。醵赀，犹言合钱。（正字通）凡僧道设坛，祈祷曰醮。〗，并携某甲跪于父前。三日醮毕始能言。自是改行，乡党称为孝子。