　　擅开仓米济民荒　全仗诸君赈得当<br><br>　　有罪临来惟子任　拼将破产补公仓<br><br>　　颜静甫中丞，初知山东平度州。廉明慈惠，有古循吏风〖循，长也。（汉书）有（循吏传）。〗。其太夫人就养于署，每以仁爱训其子。<br><br>　　乾隆某年五月，中丞以事晋省。州境忽发大水，漂没庐舍无算，乡民逃窜入城者数万口〖窜，音串，义同逃。〗。而水愈涨盛，城不没者三版〖句出（战国策）〗。乡民无所得食，号哭之声，震动天地。官吏束手，无可为计。太夫人闻之，遽令发常平仓谷〖（汉书食货志）合边郡皆筑仓，以谷贱时增其价而卖，以利农谷；贵时减其价而卖，以赡其民；名曰常平仓，民便之。〗以赈饿者。幕中友不可，曰：“是须申请待报后行，且官不在署，谁敢擅动者？”太夫人闻之怫然曰〖怫，音弗。怫然，怒貌。〗：“常平谷本以备缓急，今数万人嗷嗷待哺〖嗷，音敖；哺，音捕。待哺，犹言待食也。（诗经）哀鸣嗷嗷。〗，若必待报而行，不皆成饿殍乎〖殍，音漂，注详一洋篇。〗？吾家颇殷实，若上司以擅动见责，倾产尚足以偿。倘虑吾儿有异言，老人一人承之，无预诸君事。”立命请教佐各官至，亲出告之。各官咸吐舌不敢语，太夫人怒曰：“公等无忧拖累，果有事，当令吾儿独任之。公等但为老身稽查监放可耳。”众不得已，遵命以行。一时欢声雷动，咸庆复生。城中绅富，感太夫人之德，亦多出米谷，以助官之不及。七日水始退，谷已尽罄。<br><br>　　中丞于省中得报，急驰归。入署，幕友辈以发粟事告，中丞笑曰：“吾母所办极当！速为我具稿，据实通禀。我即专人回籍变产，以便赔补，诸君无患也。”及禀上，抚藩大骇，遂以擅动仓谷，飞章劾奏〖劾，音河；参也。章，奏章。飞章，迅速出奏之谓。〗。纯皇帝览而嘉之，朱批：“汝为封疆大吏，有如此贤母良吏，不保举而反参劾耶？”复降旨以所动仓谷，准作正项开销，无庸赔补。中丞既感上恩，益刻厉为善。<br><br>　　及上东巡，中丞时已调济南府。召见时犹细询前事，特赐太夫人匾额以宠异之。后中丞屡蒙简擢，官至黔抚〖黔，音箝，即贵州。抚，巡抚。〗；子检由部曹至直督〖部曹，即主事等职。〗；孙伯焘由词林至闽督；侄孙以燠，由中书出守〖中书，内阁官名，出守，注详云间守篇。〗，任东总河；其余内官词林部曹，外任监司郡守者甚众，皆太夫人积善所致也。