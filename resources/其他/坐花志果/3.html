　　一音释是书，志在广为流传，凡句义字义，稍涉疑难处，不惮详明，庶使粗通文理者阅之，了如指掌。　　一集中引用各典，除非详录本末，不能分明者，仅注某书某句，若系成句，仅注句出某书，以归简易。<br><br>　　一集中引用之典，有一时无从详其出处者，句下加出处未详数字，复照管见所及，妄释数语；如实难强解者，故阙之，以待博雅君子。<br><br>　　一集中引用之典，前篇已经详注者，后篇则书注详某某篇。　　一凡字有须音解者，必逐篇音解。不敢因前篇已经音解，而入后从略，庶使随手翻阅即能成诵，至第篇中有一字而叠见者，音解亦不重复。<br><br>　　一考前贤音释诸书难字，皆本唐韵集韵，正韵韵会等所音何字，不敢擅以同声之字相易，但如嗫嚅之嗫日涉切，今仍依集韵以字音之，梦魇之魇幺琰切，今仍依韵会以字音之，终不免读者佶屈声牙之苦，凡似此者，兹概代以习见字，庶合音释是书本意。<br><br>　　一凡难字，或系平声，而平声中，实无习见，字可音者，则于上去入中，择一相近之音习见字，照叶韵法音之。虽会计场中非皆能辨四声，即令以上叶平者，而仍读上声，以入叶去者，而仍读入声觉音犹相似，亦不致有千里之差，似较胜于以难字音难字也。　　一注中所录书名，及各典原本，并原本注其中难字，只得从略，概不音释，所缀浅解，亦必力避难字。