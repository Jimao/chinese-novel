　　伤心玉树折三枝　背本亡亲报若斯<br><br>　　鬼馁难期人寿永　为他不可斩他枝<br><br>　　顾云樵，其父本浏河程氏子，嗣于顾。至云樵而本宗程氏无后。两姓亲族咸谓云樵有兄，嫡出也，应后顾〖犹言为顾氏后。〗，而云樵还程氏本宗，于礼于律为宜。云樵以不便其私，执不可。程氏之祀竟绝。　　时云樵有三子，颇聪俊，可冀成立。其长子年逾弱冠将授室矣，忽病。病中见有男妇数人，向之索祀，遂成癫疾。每呼云樵，责以背本亡亲。见者皆知程氏之鬼为厉，咸劝云樵为长子娶妇而归诸程，云樵犹不可，长子竟不起。云樵旋为其叔季二子娶妇。逾年，二子又相继殁。云樵复为两孀媳各继一孙，旋又殇其一。云樵亦相随下世。今仅存一孙尚幼，然已有吐血症。一线之延，鬼神不知能阴相之否也〖相，助也。〗。<br><br>　　坐花主人曰：“余与顾云樵有一面之识。闻其人颇醇谨，乃以一念之差，竟罹九泉之恫〖罹，音离，又音罗，遭也。恫，音通，痛也。九泉，地下也。（按）此句绝嗣之谓。〗！为人子孙，其可见利忘义哉？”