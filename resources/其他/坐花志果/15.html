　　封翁乐善儿敦品　领解非从关节来　　不赴礼闱仍上达　方知宰相异凡材<br><br>　　汤敦甫，协揆之封翁〖协揆，宰相之称。〗。尝载货往来南北，虽慧于商贾，而轻财好义，有古侠士风〖侠，音狭，句出元史任速哥传。（按）侠士，犹义士也。〗。偶自都门归，止于荏平之逆旅〖荏，音忍。荏平，县名。（李白春夜宴桃李园序）夫天地者，万物之逆旅。逆旅，注详前篇。〗。闻邻房有少妇泣声，询之寓主。则有老翁携少女入都，至逆旅而病。病久丧其资斧〖句出易经旅卦，（按）犹言无旅费也。〗，将卖女以行。女不忍离其父，故哭。翁恻然悯之，命寓主唤之来。询其邦族，则亦萧山人，将携女入都，依其亲之为部吏者。复询其何以卖女，泣告曰：“久病负店主钱数十千，穷途无计，不得已为此下策。”翁因解囊予以百金，曰：“若携此去偿寓主，余作行资，女可勿卖也。”老者惊喜过望，亟呼其女来，曰：“蒙汤恩人予我多金，汝从之去，彼此皆乡里，不似此间举目无亲也。”女趋入叩拜，视之则二八佳丽也。翁正色曰：“吾此举特不忍汝父女分离，岂欲汝女耶？汝携女至都，当为择嘉耦，勿再卖也！”父女皆叩谢感泣，详询翁之家世而去。<br><br>　　时协揆已补弟子员，应秋试矣！甲寅场前，协揆应试至杭。忽学师传去，密授以关节〖（唐穆宗纪），国家设文学之科，本求实才，近日浮薄之士，扇为朋党，谓之关节，干援主司。〗，曰：“监临传主考命也。”协揆置不视，曰：“此当误，生与主考无一日之雅〖五字出汉书谷永传。（按）犹言素不相识也。〗，安得有此？且生亦不愿以关节中。”学师固与之，坚不受。试毕即归，榜发竟领解。报者至，邑令亦至，传主考命，促赴宴。不得已，至省谒座师〖谒，音业，请见也。举人称本科主考，则曰座师。〗。时主考为南汇吴宗伯，见即谓之曰：“子和相国嘱也，速入都。三元可得。”协揆艴然曰〖艴然，注详十金易命篇。〗：“生乡曲下士，何由见知相国？且以夤缘进身〖夤，音寅。（方语）因贿干进曰夤缘。〗，义勿敢。”宗伯默然。及出，监临复召之去。询曰：“尊公于荏平道中，曾救一穷途父女否？”曰：“不知也。”抚军曰：“归询尊公当自知。是女入都，复为其父卖入和相邸〖邸，音底。（前汉书注）郡国朝宿之舍，在京师者率名邸。（按）相邸，犹言相府也。〗，宠专房〖（晋书胡贵嫔传）最蒙爱幸，殆有专房宠贵。〗，以尊公大恩告相国，而言子之当秋试也。故相国以嘱主考，场中偏觅子卷不得。填榜时，至遍拆落卷弥封不得，则复寻至中卷，始知已中榜首。此中自有天命，然相国于子，固拳拳也〖（中庸注）拳拳，奉持之貌。（按）拳拳，不忘也。〗。子宜速入都，勿逆其意。协揆婉辞而出，归询封翁，始知其事，然竟不赴礼部试。及和相败之明年己未，始入都。是年中进士，入词馆。　　坐花主人曰：“如封翁之高义，其有后也固宜。至和相当国时，炎炎之势，炙手可热〖句出唐书崔铉传，（按）谓其势盛炎炎也。〗。凡士大夫之希荣慕宠者，孰不恃为终南捷径〖（唐书卢藏用传）卢藏用始隐终南，既乃徇权利。司马承祯，尝召至阙下，将还山，藏用指终南山曰：此中大有嘉处。承祯徐曰：以仆视之，仕宦之捷径也。藏用大惭。〗？而协揆以一诸生，独不为之屈，其立品之高如此。数十年正色立朝，夷险一节，为海内所宗仰。夫惟大雅，卓尔不群〖二句出前汉书，河间献王传。（按）大雅，君子之称。卓尔不群，犹言绝不与人同也。〗，协揆之谓矣！即彼一女子，能亟亟于大恩之必报，视世之冠绅而负义者，贤否何如哉？”