　　平生所作须留神　身入乡闱报自明<br><br>　　梦觉连呼三错后　朱书闱卷十科停<br><br>　　咸丰辛亥，浙闱头场，有鄞县某生，三艺已毕，真草俱脱稿。天尚未曙〖曙，音署，晓也。〗，坐而假寐〖假寐，注详阴骘篇。〗。朦胧间〖朦胧，睡将熟不分明之貌也。〗，忽大声曰：“吾过矣！吾知罪矣！”即于卷面大书曰：“绝人宗嗣，罚停乡试十科，仍注入孤独册中。”傍书“伏魔大帝”四字。天明后，踉跄出号交卷〖踉跄，急遽貌。〗。受卷官见卷面朱字淋漓〖淋漓，未乾貌。〗，搜其考篮，并无朱笔。视其人，则昏迷若痴，知尚为鬼附。扶之出，而登其名于蓝榜。此姚君又青于闱中亲见之者。