　　屡调屡拒保其身　岂肯趋炎嫁幕宾<br><br>　　缢死三天俄索命　某生真是可怜人<br><br>　　浙中某生，挟申韩术游江右〖（史记李斯传）然后可谓能行申韩之术。（按）申，申商；韩，韩非。二人首创刑名，故世称刑名为申韩术。〗，常应一太守之聘。既入幕，宾主甚相得。太守故健吏，〖健吏，能员之谓。〗遇属县讼案，必提郡亲讯。<br><br>　　时有孀妇某氏，为匪徒所调。屡拒屡来，不堪其辱，讼之县。匪反以和奸蔑妇〖蔑，注详前篇。〗。县不能决，控之府。太守察妇枉，重惩匪徒，其案遂结。<br><br>　　方庭鞫时〖鞫，音局。坐堂审案曰庭鞫。〗，某生立屏后，窥妇色而艳之，欲聘为侧室〖（汉书文帝纪）朕，高皇帝侧室之子也。（按）妾，谓之侧室。〗。妇执不可，强委禽焉〖（左传昭公）郑徐吾犯之妹美，公孙楚媵之矣，公孙黑又使强委禽焉。（按）委禽，行聘也。〗。妇以府幕势不敌，惧遭强暴，遂自缢死。妇死甫三日，旦起，某生门不开。辟门入视，手执刀，颈断血溢，倒地死矣！