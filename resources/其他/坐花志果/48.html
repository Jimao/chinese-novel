　　同舟推解恰深情　想见翁非作孽身<br><br>　　阴卒泄机遭贬谪　笑他受累却非轻<br><br>　　休宁汪翁，岁暮收帐归，扁舟行风雪中。岸上一人求附舟，舟子不欲，翁独怜而许之。及登舟，已冻馁欲僵〖馁，弩罪切，音内上声，饿也。〗。翁温以敝裘，饮以火酒。移时始能言，顿首作谢。诘其踪迹，告曰：“我非人，城隍司勾魂使也！”问所勾何人，出示一册，共三十三名，翁冠其首〖冠，音贯。（韵会）为众之首曰冠。〗。大惊，向之长跪乞哀。其人曰：“此奉东岳行勾，虽城隍司弗能救，我何敢玩法？”固哀之。曰：“无已，念同舟推解之恩〖（史记淮阴侯传）汉王解衣衣我，推食食我。〗，置君于末，可暂缓数日。君速归理身后事，新正三日候君于庙门左。”翁谢之。<br><br>　　旋至一村，其人作别登岸，维舟觇之〖维，系也。觇，音瞻，窥也。〗，见其迳入一人家〖迳，音径。迳入，犹言直入。〗，有顷复出，其家哭声作矣。翁念其言信，仓皇鼓棹归〖棹，音赵。仓皇，急貌。鼓，摇也。棹，橹也。〗。甫登岸，见有男妇二人，相持而泣。询其故，以岁暮欲鬻妻以偿逋负〖鬻，音育，卖也。逋，音哺，平声。欠债曰逋负。偿，还也。〗，无应者，将夫妇偕死。翁念我数日人耳，需多金何为？举收帐所得银尽与之。至家已除夕，越明日元旦，召亲族邻里咸会，凡负财而力不能偿者，悉焚其券。鬻田而价未足者，能赎听其赎，不赎则增其值〖值，价也。〗。曰：“无为后人累也。”复呼集家人嘱以后事。既毕，语众曰：“今将与公等长别，宜各尽欢。”遂置酒欢饮，从容竟日〖从容，舒徐貌。竟日，尽日也。〗，及暮始散。<br><br>　　至初三日，竟亲诣城隍庙投到，果遇前使于门左，容色凄惨，谓翁曰：“君累我矣！我以一念不忍，移易后先。昨城隍以君活人夫妇及焚券二事，申奏东岳；东岳谓此人已死，何得有此义举？敕城隍行勘〖勘，音堪，去声。行勘，犹言行查也。〗，以余泄机玩法，流贬云南。君则增寿一纪，子孙加注禄籍。君宜益勉为善，后十二年，再当遇君于此。”言讫不见。翁归，竟无恙。<br><br>　　未几，二子相继入泮，家亦日富。后十二年元旦，复梦前卒来告曰：“上帝以君增寿后，戒杀放生，力行善事，已授君某县城隍。今阳数告终，即当履任，后三日当引驺从来迎〖驺从，注详云间守篇。〗。”及醒，呼子孙至榻前，从容嘱以后事。届期，沐浴衣冠，端坐以待，忽隐隐闻鼓乐声，翁曰：“驺从至矣！”遂含笑悠然而逝。<br><br>　　坐花主人曰：“是则余乡人及亲族中多能言之。以数日之人，而以为善增寿，天之报施，何其厚耶？至于脱鬼趣而叨冥秩〖鬼趣二字，出（楞严经）。秩，禄也。叨冥秩，指其作城隍而言。〗，衣冠坐待，鼓乐来迎。以视十二年之前，风雪扁舟，几于道毙者，其舒惨奚啻霄壤〖奚啻霄壤，犹言天地悬远也。〗，然则人亦何所惮而不为善哉？”