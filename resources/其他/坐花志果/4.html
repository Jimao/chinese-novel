　　孝堪首善报非诬　否则何来伟丈夫<br><br>　　富贵两家天派定　更忻术不负青乌<br><br>　　江右〖江右，即江西。〗某生，善青乌术〖（抱朴子）黄帝相地书青乌之说。（注）青乌，彭祖弟子。（按）青乌善相地，故世号地理为青乌术。〗。客游楚之道州〖湖南，为楚南。〗，得一善地。正景眺间〖眺音跳，去声，望也。景，犹仰也。〗，有二人至，一衣服华美；一执罗盘而左右视曰：“地不佳”。某窃笑其妄，趋与语，互询邦族〖询音旬，问也。互询，彼此相问也。邦，即籍贯；族，即姓氏也。〗。华服者，城中富家子；执罗盘者，地师也。师闻生籍江右，曰：“江西多名堪舆〖（前汉艺文志）堪舆金椟十四卷。（堪），天道；（舆），地道。（按）世称知风水者，为堪舆家本此。〗，君定高明。”生谦而微眩其术〖眩，胡献切，音玄，去声。微眩（眩通炫），犹言微露也。〗，师大折服，语富家子，邀生偕归。生居停其家〖（宋史丁谓传）居停主人勿复言。（按）居停其家，犹言住其家也〗，将语以前地，默念：“是地非大福德勿克荷〖荷音贺，当也；克，能也。〗。”久之，见其行谊非载福人，因秘不宣。<br><br>　　会富室之姻萧公，欲葬其亲，访地师于富室，生应聘往。萧固长者〖（史记项羽纪）陈婴素信谨，称为长者。（按）长者，忠厚之称。〗，乐施与，乡里目为善人。生念是殆可受前地矣，具以语翁；遂以重价得之，为点穴开圹。葬有日矣，生谓翁曰：“是地非厚德弗载，翁诚长者，然天意未可知。违天必有大咎〖句出左传僖公〗。公曷宿圹以卜，非公地，当有异征。”翁从之。<br><br>　　是夕，偕其子同宿圹中，覆以苇席。夜半，闻呵殿声〖殿音店，（方回秋怀诗）游骑呵殿雄。（按）官长出，皂隶呵喝声，谓之呵殿。〗。从苇隙窥之〖隙，缺处也。〗，见仪卫拥导〖仪，仪仗，即旗帜剑戟之类。卫，侍卫。即从人之类。拥，护也；导，引也。〗，一伟丈夫乘马而来。默念：“暮夜山野中，安得有显者过？”〖（孟子注）显者，贵人也。〗，正惶惑间，已至圹侧，驻马叱〖驻，音注。叱音斥，呵也。〗从者曰：“此何孝子地，萧某何人，妄思占据？速擒之出！”翁惧，于圹中叩首大言曰：“本虑据非其分，至干天谴〖谴，音遣，罚也；干犯也〗，故宿圹以卜。既荷垂示，愿即迁让。”旋闻马上人言：“念汝素长者，故宥汝〖宥音佑，宽免也。〗。如能为何孝子葬亲，当别予汝善地；顾是穴宜速掩，毋致泄气。”言已，风驰电掣〖掣，音彻，句出晋稽康文。（按）譬如去之速也。〗，转盼寂然〖寂，音吉。转盼，犹言一转眼。寂然，静也。〗。质明〖质，正也，犹言天正明也。〗，父子偕归以语生，封其穴；而相与物色何孝子〖（后汉严光传）帝思其贤，令以物色访之。物色犹言寻觅也。〗，并无知者。<br><br>　　一日，生独游郊外。行稍远，至一镇，骤遇大雨，避于米肆庑下〖肆，店也。庑音武，廊也。〗。薄暮〖天将晚之谓。〗，舂者皆息〖舂，音冲。捣米曰舂。〗，一少年独后；异而询之，且舂且告曰：“小人有母老矣，非肉不饱，吾早作晏息，可多得舂值以奉母〖物价曰值。舂值，谓舂米工钱也。〗。”询其姓，曰何。生私念此得无何孝子耶？欲窥其事母之诚否！俟其舂息，托言天雨道远，求假宿，何许之。生出银五星以授何曰：“为我具晚餐”。何讶〖讶音轧，疑怪也。〗曰：“一饭之值，安用多金？”生曰：“有余，以供北堂膳〖（诗经）焉得萱草，言树之背。（注）背，北堂也。（按）以椿比父，萱比母，故指母所居处，曰北堂。〗。”何不可，曰：“吾竭力以事吾母，吾心安焉！无功而多受客金，义不可。”强之受一星，为客市酒脯〖脯，音甫，乾肉。市，买也。〗。<br><br>　　偕归至其家，屋仅两楹〖楹，音盈，柱也。两楹，犹言两间也。〗，内为母室，何夫妇居于外，而分其前半为灶；虽湫隘〖湫，音剿。（左传）湫隘，嚣尘不以居。湫，地势卑湿也。隘，小也。〗，然颇洁。何先入白母，以有客借宿；母即唤妇烹茶，毋慢客。何旋至，延客入曰：“贫家无闲房，已令妇从母宿，先生与我同榻，幸毋嫌亵。”坐定，复往持茶出；继以酒一肴一，置几上曰：“恕弗陪侍。”遂急趋入。生于门隙觇之〖觇音沾，窥也。〗，见案上有两簋〖簋，音轨，盘类。〗，匕匙各一〖匕，音比，刀类；匙，音时，瓢类。〗。何夫妇共扶母正位。母饭〖饭音范，吃饭也。〗，夫妇左右侍，调羹进肉，怡怡如也〖怡，音夷。（论语注）怡怡，和悦也。〗。饱已，妇撤俎〖俎，音祖。（按）撤，收也。俎，盘类。〗，何亲侍母盥洗〖盥，音贯，亦洗也。（说文）以盘水沃洗曰盥。〗。然后对食，只黄齑少许〖齑，音基，黄齑，黄菜。少许，不多也。〗。生且食且窥，益大叹服。未几何出，见客食已，复捧茶至，告生曰：“衾〖衾音钦〗枕俱具，先生远行辛苦，请先寝，勿俟我。”生颔之〖颔，音憾。（左传）逆于道者，颔之而已。（按）颔之，点头也。〗。遂复入，生复觇之。见何倚母坐，缕述街市鄙俚事以慰母，母色甚欢。已而欠伸思睡〖欠伸，疲倦貌。（内则注）气乏则欠，体疲则伸。〗，安枕拂席，解衣便旋〖旋，音璇。苏诗，出门便旋风吹面，夷射姑旋焉，（注）小便曰旋。〗，皆亲扶持；而妇侍其侧，亦略无倦容。及母既睡，何又为捶抚摩〖捶，音垂至，敲也，谓为母敲背与腿也。抚摩，为母抚摩痛痒处也。〗，闻鼻息动始起步，履甚轻，如恐惊寤。<br><br>　　生既嘉其诚孝，而念神言之不谬。俟何出，询其父殁几何年？已入土否？何泣告曰：“殁已四年，某不孝，佣工养母，无力卜葬，至今浮寄社庙，言之痛心。”生见其声泪俱下〖四字出晋书王彬传，（按）声，哭声也。〗，慰之曰：“子无伤，吾居停萧翁有片壤颇吉，当丐以遗子〖丐，乞也；遗，赠也。〗，吾且助子葬资。何讶曰：“某与先生素昧平生〖犹言素不相识也。〗，何敢忽叨厚惠？且是地既有主者，纵蒙先生哀怜，恐言之无益耳！”生曰：“是无忧也，吾素知萧翁慷慨好施，乐成人之美，闻子孝思，当无不允。三日后，子勿他出，我当与偕来”。何泣谢曰：“果如先生言，没齿不忘大德〖（论语）没齿无怨言。（注）齿，年也。（按）没齿，犹言终身也。〗。”生复慰藉之。既寝；天未明，生寤〖寤，音悟，睡醒也。〗，而何不知所往。及晨起，见其持碗自外至。询之，则母思食汤团，四鼓入城买归，往返行二十里矣！生益叹服。<br><br>　　及归，以告萧翁，翁喜曰：“神命之矣！既得其人，予何敢吝？”越三日，与生持地券同往。及门，闻何夫妇哭甚哀，大惊；入询之，则其母于生归后，骤染时疾，医药罔措，竟于隔夕暴卒。何见客至，以首抢地而哭〖抢，音枪，触也，叩也。（司马迁传）见狱吏以首抢地。】。萧翁怜之，助以棺殓资，出前地契予之。生为择日卜葬，葬费皆出自生。既葬，何夫妇偕来谢，并请为佣以偿地值。翁讶曰：“君诚孝格天，上邀神佑，予何敢贪天之功？”且以前事语之，且曰：“君孝子，吾求为友而不得，安敢屈为佣乎？”顾吾家多闲房，君不弃，盍携家同居〖盍，音合，何不也。〗？必不使君忧薪水。何谢勿敢当，翁固邀之，遂留其家，为司出入之总。<br><br>　　月余萧翁谓生曰：“始神许我，为何孝子葬亲后，别予我吉地；今其言当验，子盍图之？”生曰：“诺〖诺，匿各切，音喏，入声，应辞也。〗，某非假青乌以觅食者，苟不因翁事未竟〖竟，毕也。〗，何久客异域为〖域，音玉。异域，犹言异乡也。〗？第念神已许翁，必可得一吉壤，顾目前无当意者，愿翁假时日以待之。”自是日向田野山谷间，访穴寻龙〖穴，地气凝结处。龙，山之龙脉也。〗，杳无所遇，求之月余，形神俱瘁。一日道经何坟，徘徊远眺，忽见数丈以外，隐约间复现龙脉。寻迹以往，果得真龙，盖与何坟同源并发。审视再三，贵虽稍逊，而富可百万；遂白翁购得之，为之择日卜葬。事毕生辞归，翁酬之千金，生固却曰：“吾向与翁言，非以青乌觅食者，愿翁留此以济贫乏。翁不得已，为张乐祖饯〖张，作也。（战国策）张乐设饮。（诗经饮饯于祢注。）古之行者，必有祖道之祭；祭毕，处者送之，饮于其侧，而后行也。（按）世谓饯行为祖饯，本此。〗，何夫妇亦来泥首泣谢〖（梁元帝檄）任约泥首于南化仁。（按）泥首，叩头也。〗。<br><br>　　生归即联捷成进士。萧翁葬亲后，家日起，富甲一郡〖甲，犹首也，谓一郡之首推。〗。未几，其子以进士入词林〖词林，即翰林。〗，官至方伯〖方伯，藩司之称。〗。而孝子之孙，何文安公凌汉，以乙丑探花官大宗伯〖大宗伯，礼部尚书之称。〗，为一时理学名臣。公子绍基，复以乙未解元，联捷入词馆〖词馆，即翰林馆。〗，屡试文柄〖（姚合寄郭公诗）相府执文柄。（按）今之司文柄者，如学院主考等职。〗。两家富贵，正未艾也〖（左传）忧未艾也。（注）未艾，未绝也。〗。　　坐花主人曰：“孝者五常之首，百行之原也。当何孝子杂作佣保中〖（汉书司马相如传）与佣保杂作。（按）佣，雇工也；保，酒家操作人也。杂作，与之共作事也。〗，非有奇才异节，动人听闻。而天地佑之，鬼神敬之；卒使门庭光大，庆流子孙。孝德之感应，盖若是其神且速也！某生尚义而遗利，萧翁敦厚而乐善，其并蒙多福也宜哉！”