原夫春之为春，气虽和淑，必至花香柳媚，而始见其为春之艳。秋之为秋，气虽鲜新，亦必至月白天青，而后知其为秋之清。故娥眉皓齿，莫非美人也。虽未尝不怡耳悦目，亦必至才高白雪，情重阳春，而后飞声闺阁，颂美香奁，倾慕遍天下也。虽然才高情重固难，而颂美飞声，亦正不易。设幽兰秘之空谷，良璧蕴之深山，谁则知之？此桃源又赖渔父之引，而渔父之引，又赖沿豁之流水桃花也。因知，可悲者颠沛也；而孰知颠沛者，正天心之作合其团圆也。最苦者，流离也；而孰知流离者，正造物之婉转其相逢也。<br><br>疑者曰：大道既欲同归，何不直行？乃纤回于旁路曲径，致令车殆马倾而后达，此何怠也？无乃多事乎？噫，非多事也。金不炼，不知其坚；檀不焚，不知其香。才于佳人，不经一番磨折，何以知其才之愈出愈奇，而情之生死不变耶！故花不飞，安能有飞花之咏？不能有前题之飞花咏，又安能有后之和飞花咏耶？不有前后之题和飞花咏，又安能有相见联吟之飞花咏耶？惟有此前后联吟之飞花咏，而后才慕色如胶，色眷才似漆，虽至百折千磨，而其才更胜，其情转深，方成飞花咏之为干秋佳话也。譬之春而花香柳媚，喻诸秋而月白天青。岂不较析之即克之呆斧柯，鼓之即调之痴琴瑟，而更饶展转反侧之情态耶！设父母有命，媒妁有言，百两而去，百两而来，不过仅完其红丝之公案；而锦香里之佳联不几埋没乎？凤园芍药之深盟，将谁与结乎？总戎与司李之求婚，死不变心，于何而见乎？则是幽香同于野草，良壁不异顽砖，将见佳人才子，竞与愚夫妇等矣，岂不大可痛心也哉？噫，知此痛心，则知颠沛流离之成就昌男端女者不浅矣，读之勿悲而喜可也。<br><br>　　　　　　　　　　　　　　　　天花藏主人题于素政堂 <br>