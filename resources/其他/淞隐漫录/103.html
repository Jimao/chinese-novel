戏院之闳丽，优伶之美备，征色选声，多材善艺，莫如上海，他省悉弗及焉。客有自汴州返者，述及汴中向有“两天”之谣，一为酒馆天景园，一为伶人天凤也。天景园烹饪得宜，颇具江浙间风味，人多乐就之。天凤隶福庆班，为豫省第一名旦，诸曲皆工，而色尤冶艳。凤年未及冠，貌如处女，当装束登场，一种秀逸之态，媚之情，真足荡魂摄魄。曾在北帝庙演剧，有小家女见之，心大爱慕，垂注良殷，归而眠食俱废。其母苦加研询，则曰：“此生不嫁则已，嫁非某伶不可。”其母不许，女涕泣求死。不得已，遣人往询天凤，而凤室固有妻在，还告女。女曰：“得嫁某伶，虽居妾媵之列，亦所愿也。宵征抱，并无所悔。”凤闻而深感焉，亦遣冰人往求，许以纳聘礼，竟嫁为小星，婉娩相依，极称顺淑。凤妻貌远出女下，见女吐曰：“此祸水也，将倾我家矣！”妒女甚，百端虐待。女顺受无怨言，且屈意事妇，终不得其欢心。未半年，凤病遽逝，女竟吞阿芙蓉膏以殉。凤妻未释服已从恶少去。嗟乎！如意有珠，返生无药，如生者，亦足悲矣！闻其班中人言，女貌亦与凤相埒。武清梁念庭久客大梁，习知近事，悉凤事甚详。严君紫缦有记，余故得稔其颠末。<br><br>小梅者，亦著名之优，旦中之杰出者也。豫省梨园有三部：曰荣升，曰庆福，曰福喜。其为优伶者，多本省子弟，装服黯淡，音节侏，几于索然厌听，味同嚼蜡。小梅隶荣升班，庸中佼佼，独能冠其侪辈。匡晴臯，豪士也，家本黄州。生平足迹，已半天下，一日见小梅演《思凡》一出，心大嘉赏，自此闻小梅登场，必往观之。同幕诸君俱习见京中名优，咸不以为然。紫缦曰：“诸君何过泥也？夫乘舟于万柄莲香中，临风映日，别样鲜妍，见者或不以为异；至于斋院之间，一盆一盎，植藕其中，或开一二花焉，则珍而视之矣。今小梅在此中，得无类是？”皆笑而颔之曰：“然。”由是小梅名益噪，而于匡君颇有知己之感云。沪上昔日盛行昆曲，大章、大雅、鸿福、集秀尤为著名。鸿福班中之荣桂，集秀班中之三多，俱称领袖。一登氍毹，神情态度，迥尔不同。三多身材纤小，行步婀娜，其声纡徐以取妍，清脆而合度，真可谓色艺并擅者也。荣桂绮年玉貌，洵如尤物，足以移人。每演《跳墙》、《着棋》、《絮阁》、《楼会》四出，观者率皆倾耳注目，击节叹赏不止。荣桂容尤娇艳，两颊微红，浑如初放桃红，益增其媚。时沪上蒯紫琴、陈子卿辈方以清客串戏，创名“集贤班”，会演于西园，一时来观者，翠袖红裙，楼头几满。王子根又招演于其家，余忝首座，特呼荣桂隅坐，执壶殷懃相劝，于是沪城之妓前来侑觞者，几空冀北之群，可谓极花月之大观，尽笙歌之盛事。今不复见此乐矣。荣桂后蓄厚资，自为领班。<br><br>近日盛行京腔，弋阳腔徽班次之，至昆曲，则几如广陵散矣。然吴人尚能为此调，余所心赏者，得二人焉：一曰凤林，一曰桂林。凤林字桐荪。工书，尤善钟鼎文字。能作小词，执贽申左梦畹生门下为诗弟子。生平事母极孝，出入必告，以弦歌之资奉甘旨外，购田宅于吴门为退步计。客有日暮途穷者，桐荪解囊助之，其人得不困。慷慨好义，士大夫且难，况得之梨园中人哉？足以风矣。梦畹着《粉墨丛谈》，以桐荪冠一军，良有以也。甲申之秋，桐荪度曲于满仙园，一时贵官毕集。既夕登场，诸技曲呈，无不尽态极妍，座客咸称善。翌日，金粟庵病脚僧与桐荪弹棋于汶水台茗园，桐荪出奇制胜，远出其上，病脚僧自叹弗如。是时桐荪之名噪甚，铭佩农尚衣招同徐畹荪令尹、潘东园郎中张宴于拙政园，桐荪所演诸剧，群蒙赞赏，龙门既上，声价益高。在沪相识多名流，诗词赠答，几盈卷轴，而其性情和平蕴藉，绝无时下优伶积习，洵有足多者。意琴室主谓桐荪能诗而又任侠，较近日之自命为诗人、自负为侠客者，亦远甚矣，赋二十八字赠之云：<br><br>　　一曲移情孰与俦，梧桐栖凤几生□。<br>　　仙心侠骨非凡品，信是梨园第一流。桂林字蟾香。以同时亦有桂林，故加小字以别之。来沪仅数月，在三雅戏院，年止十九龄。先以桐荪为师，意韵缠绵，情致曲折，别有心授。每演《折柳》《絮阁》两出，意态逼真，听者为之神移。桂林不能饮酒，量几不胜蕉叶；又素不习拇战，惟端坐席上，人与之言，则作色。秉性聪敏，于曲谱之阴阳清浊，一见即辨。近日读秦九、柳七词，颇有所悟，戏填《如梦令》一阕，妙合宫商云。<br><br>京师素重优伶，色艺甲天下。近得此中翘楚者十人，亦堪与桐荪、蟾香并驾齐驱。有好事者特加品题，为区甲乙，操芳丛之月旦，志香国之风流，备列姓名，登之花榜，每人均比以一花，而系以一赞。<br><br>一曰兰卿。隶春桂班。芬芳幽洁，有似兰花。赞云：<br><br>　　宛宛幽谷，实生猗兰。<br>　　仙人彩之，游戏云端。<br>　　顺风翔步，进止闲安。<br>　　唇侔鲜樱，眼晕微澜。<br>　　魏女罢缝，楚妃惭叹。<br>　　嫣愁展笑，为众宾欢。兰卿丰格娉婷，腰肢轻亚，逸韵闲情，自然有致。比以王者之香，夫何愧焉。二曰珊珊。隶永和班。艳冶娇憨，有似杏花。赞云：<br><br>　　珊珊明秀，产于燕野。<br>　　肤昭雪映，脸晕霞赭。<br>　　转喉清妙，应弦高下。<br>　　宾从络绎，贤愚同冶。<br>　　高不违俗，谑亦谐雅。<br>　　杏花晴日，以拟粲者。<br><br>珊珊容敛朝霞，眸凝秋水，圆姿秀靥，别具风流。比以杏花之绰约媚，庶几似之。三曰三顺。隶荣庆班。清净娟妙，有似莲花。赞云：<br><br>　　静女其姝，丰容愉愉。<br>　　处嚣若寂，含慧如愚。<br>　　诵言则笑，听言则俞。<br>　　宾筵高张，佩□安徐。<br>　　天然之宝，无假范模。<br>　　我言匪谀，如莲出污。<br><br>三顺貌似六郎，面如满月，凌风出水，摇曳多姿。拟以荷花映日，窃谓过之。四曰如意。隶德魁班。窈窕冶媚，有似桃花。赞曰：<br><br>　　娟娟如意，灼灼流光。<br>　　吹管调丝，招我由房。<br>　　隽言清辩，四座莫当。<br>　　罗衣绮襦，左右回翔。<br>　　善谑匪虐，不熏而香。<br>　　桃花犹在，刘阮神伤。如意善于词令，齿颊流芬，含芳蕴艳，丽自天生。桃花流水，掩映夕阳，亦足以传神阿堵矣。<br><br>五曰湘云。隶涌泉班。红艳生娇，有似海棠。赞云：<br><br>　　颀颀湘云，北里之美。<br>　　明月照雪，清光四起。<br>　　十指削葱，双瞳剪水。<br>　　宜嗔宜笑，娇于纨绮。<br>　　高名在口，不矜以喜。<br>　　敢借春阴，护兹琼蕊。<br><br>湘云素面呈妍，清流盼，长身玉立，有如玉树临风，自然名贵。拟之露◆海棠，别饶润泽。六曰素芬。隶玉莲班。烂漫绚丽，比以木芙蓉。赞云：　　玉池彩莲，素芬远出。<br>　　含芳佩华，皎若圆月。<br>　　娟娟丰容，珊珊秀骨。<br>　　微笑无声，清言徐发。<br>　　薄彩秋花，伦拟素质。<br>　　晴江澄练，清怨未歇。<br><br>素芬娟秀微妙，有似绚烂之后，归于平淡。拟以木芙蓉，盖神似也。<br><br>七曰笑梅。隶山泉班。丰丽质粹，似芍药。赞云：<br><br>　　英英笑梅，壮气喷薄。<br>　　解我绣襦，披我罗幕。<br>　　任情独往，谁美谁恶。<br>　　翩翩冠玉，艳质斯托。<br>　　高屐翩跹，长裾绰约。<br>　　安仁可作，赠之芍药。<br><br>笑梅倜傥风流、端庄流丽兼而有之，故以芍药媲美焉。八曰小翠。隶宝树班。色丽容娇，似玫瑰。赞云：<br><br>　　马缨花下，列屋重重。<br>　　小翠攸宅，意远态浓。<br>　　艳花当月，流波泛风。<br>　　尊酒未终，香肢告慵。<br>　　色授魂与，众宾融融。<br>　　柔枝冶叶，玫瑰攸同。<br><br>小翠具柔媚之姿，出以矜持，目可得而玩，手不可得而触，有似玫瑰。<br><br>九曰翠云。隶兰馥班。花浓雪聚，似绣球花。赞曰：<br><br>　　兰馥第九，美名接武。<br>　　翠云晚出，亦为时许。<br>　　温如玉润，浓若花聚。<br>　　香肩承颐，长鬓压辅。<br>　　维其静逸，无损媚□。<br>　　畴云绣球，非众芳伍。<br><br>翠云玉润珠圆，别饶丰致，绣球之比，言其实也。十曰小卿。隶宝树班。香远质丽，似真珠兰。赞曰：<br><br>　　太璞浑浑，良质温温。<br>　　南有小卿，亦以色珍。<br>　　外逸中慧，迹疏情亲。<br>　　虽居嚣尘，慎于语言。<br>　　孤芳自馨，静志不喧。<br>　　敢援珠兰，窃比玉人。<br><br>诸伶皆产自北，小卿独来自南，别饶丰韵，自具芬馥，比以珠兰，洵无不宜。