葛天民，字无怀，浙之仁和人。工六法，而尤擅长人物，罗两峰再传入室弟子也。曾画《诸天花雨图》，阅一年而后成，凡散花天女，几八百余人，雾鬓风鬟，云裳水佩，无不描摹酷肖，刻画尽致，眉目衣褶，纤于丝发，而以显微镜窥之，栩栩欲活，悉现纸上，时姚君梅伯、任君渭长俱叹为神工鬼斧，得未曾有。<br><br>以是声名鹊起，一缣值兼金数笏。橐笔至四方，遨游名公巨卿间，所得阿堵，任意挥霍，载酒看花，殆无虚日。闻罗浮山水之奇，遂思一探其灵境，因航海至粤，半途猝遇飓风，舟覆。葛浮沈波浪中，自分必死。忽来一木，凭之得以达岸。遥望四围皆山，峰峦重迭，树木葱茏，附近绝无庐舍，乃一荒岛也。顾自辰至午，无所得食，饥肠雷鸣。仰见松实累累，彩而食之，甘香沁肺腑，顿觉果然。至晚，斜阳已下，新月将升，苦无栖宿处，心颇◆徨。<br><br>久之，草际萤飞，树根虫叫，四顾茫然，益复凄恻。遥望见西南山麓隐隐有火光，意必有居人，思趋就之。逶迤前往，约三四里，于朦胧月影中，斜露茅屋数椽。喜极叩扉，良久，有老妪出问。告以远客遇难无归，来求投宿意。妪入，即复出，谓葛曰：“家中无男子，只一阿姑，不便留客。”葛哀媪：“但得一席地，不为虎狼所侵，足矣。即在檐下，固亦无妨，惟恐徒饱风露耳。”媪去旋来，导生入东偏一小室，几湘帘，笔牀砚匣，楚楚有致；案头有书数十册，皆钞本，字迹娟秀异常，末署“香禅女史手录”，知出自闺中笔墨，益复爱不忍释。正翻阅际，一垂髫女婢入，曰：“阿姑请延入中堂相见。”即持纱灯前导。约经回廊数转，始入一厅，灯火辉煌，陈设雅丽。一女子年仅十七八，斜倚隐囊，支颐小坐，见生，即起为礼。微睨之，秀绝人寰。问生姓名里居，生具告之。知生工画，甚喜，欲乞作数月勾留，尽传其法。生欣然许之，但谦言画手庸劣，殊不足为师耳。因处生于堂之西偏，衾褥华焕，供帐优渥。生日则寄兴丹青，夜则娱情诗酒，或猜谜藏，或联吟射覆，女亦靡曼风流，脱略自喜，闺中之乐事，固有甚于画眉者，但不及于乱耳。谓生曰：“卿乃我闺阃良友也。”生时于醉后为述神仙婚媾之事，多所粉饰，妙绪泉涌。女听之，但笑不言，曰：“他日君自有佳处。”生偶遇暇时，即出散步，鸟语花香，泉回峰转，疑非尘境。<br><br>一日，涉历稍远，渐迷来路。急寻故道，愈进愈非。耀灵西匿，皓魄东升，中心迫遽，行步益迟。惫甚，拂盘石小憩。忽闻树后簌簌，似踏落叶声，回顾，乃一女子珊珊而至，月下视之，明眸皓齿，神仙中人也。瞥睹生，讶而却步，曰：“旷野无人，君何来此，其殆山魈木客之流亚欤？”生曰：“我非人，君殆鬼耶？不然，花妖狐魅夜出惑人也。”女曰：“君诚利口。妾非狐非鬼，非怪非仙，但与有缘者结缘，有情者缔情，以偿旧愿，以了夙根。特不知五百年前姻缘簿上与君有瓜葛否？但今夕得一相见，亦非易事也。”<br><br>因与生并坐石上，自言林姓，闽人，小字菱香。诘生前后事，生历历言之，不少讳。女曰：“君真诚实君子也。容谷荒岩，非可止宿地，盍暂往吾家盘桓一夕欤？”指谓生曰：“蓬舍匪遥，渡桥即是。”爰携生手偕行。女虽弓鞋纤窄，而步履如飞。略仅容一人，生心为悸，而女行尤捷，正如凌波仙子轻蹑长虹也。<br><br>既达彼岸，望篱落间灯影参差，犬声远近，觉别有一世界。女方欲款门，即有两婢出迓曰：“菱姑归来何晏也？”女曰：“因待葛郎，以此行迟。八娘、九娘俱已来否？日间命煮熊蹯，曾熟否？今夕好教郎君尝异味也。”登堂，即有二妇出见，年并三十许，而丰韵殊绰约也。见生，皆裣衽作礼。生并答以长揖。女即命团坐一席。须臾，罗酒浆，陈簋，水陆俱列，珍错毕备，味美适口，多不能名。女与生拇战屡北，罄无算爵。乃遣婢取碧筒杯来，满注醇醪，以决胜负。生视之，上以翡翠玉作荷叶，甚浅，下承一管若荷梗，则仅寸许，置之案间，绝不欹侧，度其中注酒，当不盈一杯，及生北取饮之，久不能竭，勉强尽，不觉酩酊。女饮亦酣，叩烛而歌曰：<br><br>　　团团皓月，耿耿明河，<br>　　隔千里兮不见，我思之劳兮如何！<br>　　今夕何夕，见此倾城；<br>　　即非倾城与倾国兮，余亦何能忘情！<br>　　肆筵设席兮永今夕，余怀渺渺兮，忧从中来不可说。<br>　　尽此一夕之缘兮，共鉴余意之拳拳。<br>　　安得天长与地久兮常醉倒乎花前。<br><br>歌既阕，二妇亦曼声和之，操琵琶为《鸾凤和鸣曲》，遂送生与女入房，健扉而去。晨光射窗，同梦正酣，忽两婢款门甚急，谓：“天符已下，此间不可久留，宜速同行。”着衣并起，则车已候于门外。生与女偕登，风声遽起于马足下，如乘云雾，如履波涛。不数刻，车声辘，知在平地，从窗中窥之，树木庐舍，过尚如瞥。顷之，行稍迟，则觉廛市喧阗，人烟凑集，盖已抵通衢矣。车亦顿止。即有寓中邀客者纷至。生女甫出车外，车已驰去。乃僦逆旅，为暂居计。询之人，乃福州城外南台也。<br><br>女出履上所缀明珠一，命生易诸　　，已得数百金，翌日复货其双条脱，获千金。爰卜居深巷，蓄臧获，居然素封家矣。生不弃旧艺，卖画自给。女曰：“君抑何不惮烦？”生笑曰：“聊以自遣，否则筋骨疏懒，兴趣无所寄耳。”由是生日夕对解语花，调脂研粉，为千百美人写照，图成题曰《瑶池春宴》，悬之画肆，观者◆集，俱啧啧赞美，几于户限为穿。<br><br>有任翁者，闽中巨富也，偶见生画，誉不容口，延生写合家欢。其女国色也，艳姿媚态，遍南台中无与俪者。是日装束出见，生骤睹之，不觉愕然，盖即仙岛中香禅也。女见生，若不相识。生竟对女凝思，不能下一笔，托故辞出。归告菱香，女曰：“君欲娶之否？可以计赚也。特不知伉俪和谐时，何以酬我耳，--恐纨扇之捐，不待秋风以后，而白头之吟，终为茂陵女子也。”生矢日以自明。<br><br>女于是备车马，具行李，启箧，以两扇授生曰：“此坤灵开阖扇也，持之可以蔽形。”命生即往写图，“伺间以扇授女障面，徐行而出，旁人并不之见也。登车疾驰，可相会于城南十里外垂杨树下。”生从其言，授扇时，女嫣然一笑，若早已默喻其意者。驰抵女所，日犹未晡也。香禅见女，笑拍其肩曰：“阿菱即欲从男子私逃，胡再不谋，乃施此狡狯神通耶？”菱香曰：“子今亦窃汉来矣。”两涉嘲笑，生并不解。二女因商曰：“不如泛海还西湖。”遂掷带水中，化为巨舶，生偕二女并登，稳若家居，但两耳闻风涛声不绝。<br><br>既暮，仰视星月皎洁，须臾，隐闻鸡犬声，听岸上乡音甚熟，则已在涌金门外矣。生后结庐西湖之畔，隐居不出，与二女终老云。