陆梅舫，汀州人。家拥巨资，有海舶十余艘，岁往来东南洋，获利无算。生平好作汗漫游，思一探海外之奇。请于父母，不之许。娶妻林氏，都阃之女公子，精拳棒，得少林指授，能御健男子数十人，当之者无不辟易。每逢海舶南还，辄述海外奇闻噩事，心为之动。于是夫妇时谈出洋之乐，跃然期一试。<br><br>数年间，生父母相继逝。服阕，即招舵工集议，谓孰长于风云沙线，孰稔于经纬舆图；既遴人，又选舶，谓孰坚捷便利，冲涉波涛。众舵工进言曰：“与乘华船，不如用西舶；与用夹板，不如购轮舟，如此可绕地球一周而极天下之大观矣。”生哑然笑曰：“自西人未入中土，我家已世代航海为业，何必恃双轮之迅驶，而始能作万里之环行哉？”<br><br>爰召巧匠，购坚木，出己意创造一舟：船身长二十八丈，按二十八宿之方位；船底亦用轮轴，依二十四气而运行；船之首尾设有日月五星二气筒，上下皆用空气阻力，而无藉煤火。驾舟者悉穿八卦道衣。船中俱燃电灯，照耀逾于白昼。人谓自刳木之制兴，所造之舟，未有如此之奇幻者也。<br><br>择日出洋，亲朋咸来相送。生设宴高会，珍错罗列，酒酣，击铁如意而歌曰：<br><br>　　天风琅琅兮，海水茫茫。<br>　　招屏翳而驱丰隆兮，纵一苇之所杭。<br>　　我将西穷欧土兮，东极扶桑。<br>　　瞻月升而观日出兮，乘风直造乎帝乡。<br><br>歌声激越，如出金石。女亦拔剑起舞，盘旋久之，众皆见剑光而不睹人体，万道寒芒，逼人毛发。须臾，剑收人现，仍嫣然一弱女子也。众皆抚掌称善。既入大洋，飓风忽发，船颠簸不定。生命任其所之，冀逢异境。<br><br>经六七昼夜，抵一岛，岛中人皆倭国衣冠，椎髻阔袖，矫捷善走。男女皆曳金齿屐；女子肌肤白皙，眉目姣好，惟画眉染齿，风韵稍减。见生夫妇登岸，群趋前问讯，语啁啾不可辨。挽生同行，入一村落，古柏参天，幽篁夹路，一涧前横，渡以略，隔涧茅庐四五椽，颇似中华宇舍，余皆板屋。众过桥叩门，一老者扶杖而出，诘众何事。众指生夫妇，令老者与之语。老者自言曾至中国，读书京师十余年，南北方言，略有所晓。问生从何处来。生具告之。邀生至其家小憩。众渐散去。有一二状似官长，随老者俱入。坐甫定，即有小鬟跪进杯茗。杯甚小，茗作碧色，味甘。<br>　<br>老者谓此为日本外岛，岁时贡献。明季有三贵官乞兵至此，久留不能去。一官日祷于神前，愿作长人以杀敌。一夜，其身暴长，状如巨灵，人见之，悉惊走。后三人俱服药死。既死而身不朽，遗命建一亭于通衢，置尸其中，四面但有栏而无窗棂，俾行道过彼者，皆得入而瞻仰，有以一瓣香诚心来拜者，吾三人阴灵有知，必起而答拜。生请一觇其异。老人遂导之往。果见三人皆明代服饰，中一人躯干瑰伟，彷佛似今之徽州詹五，生遂肃然伏地。中一人半起其身，合手作礼，生与老者俱惧而奔。问老者以三人姓名，则曰：“代远年湮，无从考矣。”<br><br>生居岛中十日，一夕，西风大作，遂挂帆行，飘至马达屿泊焉。登岸游行，见一处筑高台耸霄汉，男女围观者甚众。生夫妇亦前而薄观之。台上南面坐者，以赤锦缠头，窄袖短衣，衣上悉缀以宝石、火钻，光怪陆离，璀璨耀目。其人面作铁色，年约三十许。台上有扁，梵字英书并列，生不解，问之同立华人，方知为与人斗力，胜者畀以黄金百两。俄闻台下乐作，操琴已三迭，请众往角。女揎袖欲登，生曰：“未可也，试观来者，则知其伎俩优劣矣。”先一粤人，后继以闽人，皆一举手即仆。旋有西服者，上体颇猥琐，而举动迅捷，其伏如鼠，其进如猱。众曰：“此日本教习师也。短小精悍，名下固不虚哉。”相持一时许，一足中日人要害处，颠去尺有咫。于是台下大哗，乐声又作，音韵激扬，若贺其成功者。女曰：“我当为日人一吐气！”耸身竟上。台上人见一中华女子，骇甚。各占一隅，悉生平艺力，两相搏击。女猝飞纤足，中其膺，其人蹲地呕血。女谓其惫甚将死，近前视之，不意遽跃起丈许，以双手扼女之喉。女内则运气，外则亦以双手紧抱其人，顷之，俱殒。生登台收其尸，则呱然一声，婴儿出自◆中，盖女怀妊已七月，至是用力过甚而胎遽堕也。幸儿尚生，抱之回舟。见一广颡虬髯者立于舟侧，谓生曰：“此儿非凡器，可付我抚育之，二十年后，当见君于罗浮山麓。”生视其貌，知其为异人也，立畀之，飘然竟去。舟人舁女尸葬于高邱，树石碣曰：“中原陆孺人林氏之墓。”生既丧妻，影只形单，凄然就道。<br><br>长年林四，妻之远族兄也，谓生曰：“闻西方多美人，俗传有女子国，距此当不远，盍于海外觅佳丽，且减愁思，当有妙遇。”测定罗针，径向西行，月余进地中海口，地名墨面拿，意大利国之属土，即史书所称为大秦者也。甫泊舟，即有求售珊瑚宝石者◆至。觅寓解装，为游历计。寓中多妇女，长裙曳地，罗袂生香，手中均操筝琵诸乐器，询之，皆乐工也。午餐既设，众乐毕奏，铿锵聒耳。座客犒以银钱二三枚。自生闻之，异方之乐，只令人悲耳。<br><br>越日，有一别国巨舶来泊生舟旁，生视船中指挥作主者，华人也。其人见生中土装束，亦异之，与生殷懃通问讯，方悉客住漳州，固同乡也。招生登舟。入内舱，在前奔走趋承者，皆美丽女子，粉白黛绿，尽态极妍。生向若辈伊谁。其人曰：“皆妾媵之属，久充下陈，备箕帚而捧盘者也。”生不觉生艳羡心，曰：“天赐艳福，何修而得？”此客笑曰：“君欲之乎？当拔其尤者以奉赠。”即于左舱呼二女子出，曰：“君视此佳否？”问其名，一曰真真，一曰素素，并皆长眉入鬓，秀靥承颧，媚态花嫣，丰肌雪艳，较前所见六七辈，尤旖旎温存也。生不禁魂销心醉，遽问需聘金若干，曰：“如此天仙化人，虽量珠十斛，索璧连城，亦未足多也。”客曰：“吴市看西施，尚须输一金钱，此则不消破费半文，君但携归，置诸玉镜台前，安心消受可也。舟中惟此二女为全璧，下体亦佳，余则如习凿齿之半人耳。”生闻言，索解不得。客曰：“君以为若辈美丽天生乎？抑人力乎？若辈皆产于罗剎国中，奇丑异常，无有人过而问者。前十年，其国天降男女两圣人，能修人体，使丑者易而为美。其法：先制人皮一具，薄如纸绢，上自耳目口鼻，中至胸乳腰脊，下逮髀股足趾，无一不备，既蒙其体，与真逼肖，至于香温柔滑，腻理靡颜，虽真者犹有所不及；平日从不去身，惟洗濯时一脱耳。子所见，皮相也；若露真形，定当吓杀。修价不赀，钱少者仅得半体，其下依然丑恶。君所得者，实为完体美人，故以全璧呼之。”生恍然有悟曰：“此真海外奇事，闻所未闻。然不免视横陈时如嚼蜡矣。”客又曰：“其国修人之法，但行于女，而不行于男，以修男者法未成而遽死也。今其国辄贩女于远方，人多见其美，而不知其出自矫揉造作也。”生聆此一席话，不觉毛发尽戴，愿还二美人不敢受。客曰：“君真愚矣！世间一切事，孰是真者？红粉变相，即是骷髅，夜叉画皮，遂成菩萨，子将来必由此二女得悟大道。余倦矣，君盍归休。”生甫举足离舟，客已扬帆遽去。生返视二女，媚眼流波，娇姿生倩，顾盼之间，自饶丰韵，日夕对之，弥觉其美。<br><br>既归里门，即以二女为室，不复言娶。二女当盛暑时亦裸体，窃窥其浴，亦如常人，因疑客所述为戏言。惟生平从未一至罗浮云。