下界神女在离恨天外、忉利天下所管十二女子，亦海上一时之名姝也。<br><br>一曰徐顺卿。顺卿如元日屠苏，饮之却疾。诗云：<br><br>　　李家香扇坠，何日复贻君。<br>　　娇小分眉月，温馨惹鬓云。<br>　　闲云工芍谑，软语就兰熏。<br>　　应有夷门客，桃花粲妙文。<br><br>顺卿，金阊人，桃花河畔，以船为家。轻躯鹤立，倩影鸿翔，娇小身材，真觉不盈一束。至沪，香名颇噪。姬工于酬答，雅俗兼宜。每出一语，四座为之击节。同时有李凤宝，容态丰神，雅与相埒。李已飞上枝头，而姬仍随风飘泊，亦可悲已。二曰林佩玉。佩玉如新妇见客，华妆掩映，时露娇羞。诗云：<br><br>　　盛□与丰容，瑶台月下逢。<br>　　文林巢翡翠，锦帐隐芙蓉。<br>　　温厚真怜汝，情怀定懊侬。<br>　　杏花消息在，身世莫愁慵。<br><br>佩玉丰硕修整，秀韵天然，不知者比之顾大肉屏风，则未识其美者也。小筑三椽，雕窗画槛，备极幽雅。入其室，猊鼎鸭炉，锦衾绣褥，虽无林下风，亦殊有豪贵气。与客周旋，殷懃倍至，不以新旧而间，故客亦乐与之往还。<br><br>三曰胡秀林。秀林如天魔舞女，媚态横生。诗云：　　无奈低鬟笑，痴魂见欲销。<br>　　青铜窥并影，碧玉倩回腰。<br>　　淡扫眉间雨，微添颊上潮。<br>　　芳年刚二九，天与此娇娆。<br><br>秀林为胡宝玉之养女，以客所赠缠头，自谋脱籍，别营香巢，高张艳帜，易姓名曰姜小玉，门前车马仍复如故。余友鲁◆眷之愈久而愈昵，几于一日不见而不可得。或谓姬工容成术，故好之者多。有某甲者，登徒子也，亦与姬狎，至期积逋不能偿，姬待之无忤色，而甲反以污词诬蔑之；婢媪复侵以冷语，中含讥讽，姬愤不能堪，剪发自誓，急救之，则一缕香云，已去其半。甲乃逡巡去。噫！如甲者，固不足齿，而独为姬惜耳。淞北玉生、缕馨仙史皆加赏识，常呼侑觞，主酒政。其后踪迹稍疏。<br><br>四曰陈金玉。金玉如蔷薇满枝，但供目玩，不容手触。诗云：<br><br>　　纸醉金迷地，谁怜太璞完。<br>　　未邀词客赏，独得老亲欢。<br>　　弦索逢场奏，诗书破闷看。<br>　　兰姨与琼姊，何事尚勾栏。<br><br>金玉为兰隐女史之妹，即所谓陈小宝者也。丰容月满，媚眼花妍，肥同太真，短若香君。颇识字通书史，室中图书彝鼎，位置殊雅，风雨幽窗，时藉笔墨以自遣。工昆曲，婉转悠扬，令人意远。伊园主人新自汴州回，勾留沪上，着意寻芳，苦无一当，适在广场闻姬独唱南词，响可遏云，心焉赏之。暮偕玉生走访其家，极道倾慕。姬亦深知己之感。姬素耳玉生，知为名下士。伊园主人戏语姬曰：“王郎诗名不如惧内之名更着。”姬笑目生曰：“君盍改从我姓？”生询其由。姬曰：“吾家陈季常，非君之前辈乎？”合座粲然。姬词令隽妙，大率类此。<br><br>五曰李星娥。星娥如翰苑楷书，圆熟之中，偏多姿媚。诗云：<br><br>　　飘泊岂无哀，浓思日夜来。<br>　　故乡淮水曲，香梦楚云隈。<br>　　草自移根活，花宜称意开。<br>　　休言明月少，高处有楼台。<br><br>星娥产自淮甸，幼时鬻于楚姥，后又为苏人所得，改操吴音，一棵钱树子，已数更主，珍护特甚。甲申春间，姬年始十五，盈盈竞秀，自异群芳。古月山人特招淞北玉生、二爱仙人宴于其家，时二爱方病足，将指几落。姬特令脱袜观之，攒眉逼视以为笑。二爱谓星娥昵我，颇爱之，屡绳其美于玉生前，每开绮筵，必令招姬。二爱没，遂止，盖见姬即悲逝者之不可作也。<br><br>六曰顾香云。香云风流倜傥，如魏晋间不羁之士。诗云：<br><br>　　□解莫辞劳，仙娥出汉。<br>　　琴心《幽女操》，妙手《郁轮袍》。<br>　　辩欲驰神骏，豪宜赠宝刀。<br>　　回看脂粉艳，尺髻漫言高。<br><br>香云楚北人。丰神态度，靡曼寡俦，跌宕自喜。善弹琵琶，缓急疾徐，抑扬抗坠，真如大小珠之错落玉盘也。见高官贵客，不肯作龌龊趋奉态，姊妹行中有献谀贡媚者，反傲睨之。每发一言，令人解颐，回思之，具有深意，诚辩慧女子也，青楼中殊不可多得。<br><br>七曰杨香宝。香宝如静女簪花，瓠犀微启。诗云：<br><br>　　抱得中和气，相亲在不言。<br>　　独怜韬彩久，未免怨恩偏。<br>　　丽质终难弃，芳华近益传。<br>　　始知尘世事，显晦总由天。香宝颀身玉立，丰颊秀眉，虽腰逊小蛮，而口同樊素，人皆以“杨樱桃”呼之。裙下双钩，尤为纤小，不屑乞灵于高底。性静婉，对客终日默坐而意自亲昵，不似他人之貌密而情疏也。<br><br>八曰徐蕙珍。蕙珍如越女舞剑，灵警逼人。诗云：<br><br>　　幻作男儿态，还怜影未双。<br>　　我曾瞻画本，卿自恋玟窗。<br>　　绿绮金闺思，红牙水调腔。<br>　　欢愁谁得见，多分属银缸。<br><br>蕙珍曾以西法照一小像，作男子妆束，虽宽衫博袖，庄重中自饶媚。姬来自四明，寄居沪曲，无所依倚，遂堕风尘。既隶乐籍，声价自高，能于姊妹花中别树一帜。萸庵退叟曾赠以一绝句，云：<br><br>　　徐娘正少耐寻春，绿蕙红薇好比邻。<br>　　多谢檀郎珍重意，不妨倩作画眉人。<br><br>九曰周翠娥。翠娥如大妇持家，米盐谙练。诗云：<br><br>　　亦是韩娥侣，相逢莫问年。<br>　　已过花十八，犹集履三千。<br>　　结习仍脂粉，知音系管弦。<br>　　酒阑灯□侯，好证美人禅。<br><br>翠娥姿容绰约，体态翩跹，一段风情，尤在不言之际。虽瓜年已过，花信正催，而枇杷巷底，宾从如云，更阑漏永，灯火楼头，仍复管弦如沸。萸庵退叟每从云间来，辄过其室。尝口占二十八字贻之，云：<br>　　微涡巧笑善周旋，倚翠轻盈剧可怜。<br>　　一曲秦娥箫引凤，绿窗小坐对神仙。<br><br>十曰张小宝。小宝如垂杨作花，艳想迷漫，在疑幻疑真之际。诗云：<br><br>　　卓文君未嫁，偏爱是弹琴。<br>　　侧耳《求凰曲》，惊心《打鸭吟》。<br>　　谐谈花欲笑，逸态酒难禁。<br>　　应悟宫商内，移情有雅音。<br><br>小宝假母人称为马太太，鸨中之朱家、郭解也。马氏有二张，小宝其一，最知名，适人后旋即香消玉碎。此稍晚出而袭其名，亦彼中之陋例也。姬跌宕风流，与客酬应，诙谐间作，慧心丽质，冠绝一时，屡登花榜，俱列前茅。宾客之好事者，趋之如鹜。河阳公子特加眷恋，思欲量珠聘去，以行程匆促，不果。姬前日曾改作满妆，挈一西洋女子往游申园，高髻盘云，长衣委地，观者如堵，俱惊其艳。<br><br>十一曰张蕙仙。蕙仙如野花村酿，处处沾人。诗云：<br><br>　　风定还飞絮，从知惯作泥。<br>　　可怜春□晚，犹似梦凄迷。<br>　　息影非无壤，安流亦有溪。<br><br>百年容易过，燕子尚双栖。蕙仙即曩所谓阿怜者也。琴溪子自负为一世豪，而一见蕙仙，遂为所束缚，想其颠倒人者，别有在也。姬仅中人姿，而情态旖旎，宛转随人，正如茧丝自缚，亦复缚人。<br><br>十二曰左红玉。红玉如故家纨，久餍膏梁，难安粗粝。诗云：<br><br>　　闻道舒祺在，宁忘绣葆偕。<br>　　绝裾歌妇弃，倾国念人佳。<br>　　露草忘尘事，风花畅艳怀。<br>　　鸳鸯三十六，死便逐情埋。<br><br>红玉以珠江之眉史，作歇浦之校书，工粤讴，急繁弦，厥声变征，好事者每喜招之，按拍征歌，借以赏心悦耳，以是声名鹊起。顾屡嫁屡出，不安其居，弗为上树之花，甘为随波之絮，仍抱琵琶作倚门生活。年华虽迈，丰韵犹饶，贻赠缠头，动盈箧笥，姊妹丛中容貌远出其上者，自叹弗如，此真关乎命矣。萸庵退叟赠以诗云：<br><br>　　侬家岭表白云多，江左怀人唱粤歌。<br>　　唱出红腔音戛玉，相思南浦绿波多。<br><br>轩主所列三十六人，或以色选，或以德升，或以艺进，皆就闻见，达之篇章，申以小言，纷其品藻，资后来之谭柄，遣此日之离忧，敢谓海上丽区女闾氏之才，尽于是也？然而人才随时运为转移，风气亦后先而递变，城中高髻，马上啼妆，触绪成吟，即小喻大，过而存之，亦庶几西昆之别派。若夫操花间之月旦，诧名士之风流，世尚有人，则未暇也。　　轩主既撰自韩江，遂寄来沪渎，天南遁叟谨就所知，妄为之注，聊以语新，敢云标异。如以此为南部烟花之志，北里风月之编，则吾岂敢。