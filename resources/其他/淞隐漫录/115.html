甘姬才媛而亦贞烈女子也，辰命不犹，位列小星，寡鹄既赋，矢志怀贞，为匪人所逼，遂至不能茹荼，饮药以终，赋诗绝命，从容就义。呜呼！其志操然，盖有裕之于平日者，此闺阁女子之所难，况姬固出自小家哉！“醴泉无源，芝草无根”，洵哉！然姬虽不幸，而姬足传已。<br><br>姬居苏之冶长泾。父为米家佣，出贩邻境，觅升斗需。母素为媒妁，善作撮合山。与邻媪沈氏结手帕姊妹，亦同业中人，见女艳之，曰：“此一颗掌上明珠也！”爱惜过于其母，时携之至家，为之裹足梳髻，并令入邻塾读书。女固慧，未数月，唐宋诸诗，琅琅上口。期年，略涉文史，能通大义。时于无人时拈弄笔研，偷习吟咏。沈氏出入大家，能为女作时世妆，女姿质本妍丽，再加修饰，益复娬媚，年仅十三四，已着艳名。女母谓沈氏曰：“汝教导胜我十倍，即为汝女；他日代觅一快婿，俾老身下半世吃着不尽。”遂命女拜沈氏为假母。未几，时疫作，女父母并亡，女遂依沈氏以活，并从其姓。<br><br>同塾有姚氏子者，出自旧家。见女，羡其美，时馈以笔墨笺纸，女却不受，必送至其母所，承母命而后敢纳。嗣女不至塾中，遂不得见。旋姚氏子入邑庠，尚未议婚，请于堂上曰：“必如同塾某女子者，然后可。”生父询知为沈氏养女。鄙之曰：“鸡鹜何足匹凤鸾！”生曰：“安知凤鸾不栖于枳棘中哉！”嬲母遣冰人往求之。母以爱子故，姑令媒媪问之沈氏。沈氏曰：“此余家钱树子也。玉蕊琼枝，未足方喻。非以千金来聘，不可。但下温家玉镜台，未敢闻命。”媒媪曰：“汝误矣。此聘妻耳，非买妾也。”沈氏曰：“妻妾等耳。苟以此姿首鬻入章台，何患不立致数千金哉？今余所索，岂奢也哉！媪休矣，愿勿复言。”媪丧气而返。时甘君应槐作宰来吴，偶以公事过女所居，见女徙倚门前，丰神独绝，既睹惊鸿之艳影，遂触求凤之初心。盖素耳金阊产丽姝，俟有当意者，将以重价，纳之后房。至是遇女，以为天缘，遂媒氏往讽沈媪。沈索三千金，将以难之也，嗣竟以千五百金署券，许以作姻娅往还。既入门，相得甚欢。稔女识字知书，能持大体，益珍爱之。官事稍闲，辄相唱和。每值明月入帘，疏花当牖，拥髻吟哦，时有所作，每一篇出，必求点定。女诗多悲感之旨，凄惋之音。甘曰：“此岂愁音易好耶？再阅数年，何忧不作女少陵哉？”<br><br>逾年，生一女，绣褓锦裆，玉雪可念。时赭寇南下，军事孔亟，王壮愍公由苏藩升任浙抚，应槐与公固同乡，素加赏识，倚为左右手，乃奏调甘君以行，仓皇就道。俄而寇警益逼，军书旁午，告者络绎于道。甘君知事不可为，乃遣姬随大妇归里。姬宛转悲啼，玉容无主，与甘君诀别，既绝复苏。未几，杭垣陷，壮愍死之，应槐亦殉焉。姬悲怀抑郁，屏绝铅华，日夕惟以泪洗面而已。既得噩耗，抢地呼天，誓不欲生。大妇力劝之曰：“有呱呱者在，盍少延？夫君飘泊一生，并无所育，虽女也，亦甘家一块肉。及长嫁一官人，亦可相倚以生。”姬于是矢志守节，足不逾阀。<br><br>明年寇平，江浙底定，假母至闽，逼姬返，且绐之曰：“汝夫之柩，已偕壮愍至沪，今停萧寺中，盍往迎归？”姬信之，遂同回苏台。既至，知为所诳。姬至是身不自由，已拚一死。屡欲嫁之，姬不从，寄书至大妇所，悉不达，盖隐有阻之者也，天南地北，雁杳鱼沈。时有武弁某者，声势赫，方谋妾媵，藉以自娱，问柳寻花，殆无虚日。有绳女之美者，觇之果信，曰：“此殆神仙中人也，虽非完璧，然一段丰姿，尚足为个中领袖。”即以五百金畀沈媪，已有成说。姬侦得之，知事不可挽，哭泣竟夕，目尽肿，枕函咸湿。发箧中书焚之，赋十叹十诀词，共绝句二十首，叹曰：“今而知女子能诗为非福也！”遂饮阿芙蓉膏而死，年二十有五，时同治五年十月也。呜呼！姬亦烈矣哉！越十有四载，今长洲潘麟生博士访悉其事，致书闽中，俾得归榇焉。求其绝命时所作诗，其家讳云未见，盖早毁弃之矣。姬之节烈几湮没而不彰，而姬之诗词曾无一字得传于世，殆命也夫！西脊山人秦君肤雨为作《甘姬曲》，今录于左。诗云：<br><br>　　碧梧枝上雌凤泣，破巢风雨鸱□入。<br>　　独宿难教守故雄，恨他鸩鸟为媒急。<br>　　沈家养女住苏台，绰约吴娃艳质推，<br>　　对镜自怜钗凤□，簪花人爱鬓鸦堆。<br>　　凋零偏痛椿萱早，谓他人母悲生小。<br>　　绝色谁怜解语花，托根原是寄生草。<br>　　宛比青溪蒋氏姑，玉为肌骨雪为肤，<br>　　姿容生就千娇态，声价须量一斛珠。<br>　　甘君标格原风雅，牵丝作宰来吴下。<br>　　久思当夕置旁妻，耳得艳名争肯舍。<br>　　香囊繁掾定情宵，花月□桥品玉箫。<br>　　画船打桨迎桃叶，金屋催妆贮阿娇。<br>　　承恩羡说专房久，妾自多情郎意厚。<br>　　绸缪夜夜抱衾裘，侍奉朝朝执箕帚。<br>　　小蛮腰细最轻盈，嫁得香山愿已成。<br>　　天上每愁圆月缺，人间偏让小星明。<br>　　郎负壮怀才欲试，请缨久切终军志，<br>　　谈兵虎帐去从戎，移节之江随大吏。<br>　　自拚性命寄戈□，避寇先将眷属迁。<br>　　西子湖头鼙鼓动，危城四面已烽烟。<br>　　泣别石壕同运蹇，孤帆烟水扁舟返。<br>　　浴鹄湾边骨肉分，钓龙台畔乡关远。<br>　　山送篷窗惨不青，二千里路急登程，<br>　　艰难出险来闽峤，旋里还随大妇行。<br>　　鸡犬桃源安故土，与嫡相依守门户。<br>　　返旆空劳贱妾期，枕戈常念征人苦。<br>　　忽地传来恶耗惊，寇狂已陷武林城，<br>　　横刀跃马犹酣战，夫婿沙场碧血腥。<br>　　从此长离隔郎面，此生何得重相见！<br>　　凭将翦纸赋招魂，哭望天涯遥祭奠。<br>　　守节还如关盼愁，麻衣如雪泪双流。<br>　　春风已冷鸳鸯褥，夜雨孤眠燕子楼。<br>　　假母闻之心久艳，重鬻还思将利占，<br>　　怀险原存枭恶心，肆凶欲遂狼贪念。<br>　　逼使分飞返故林，此来早已蓄谋深。<br>　　欲施嫁杏千般计，不识贞松一片心。<br>　　无端变起添离绪，膝下忍教抛凤女，<br>　　重向吴门两载居，含情脉脉愁无语。<br>　　啮臂盟寒旧日无，毁妆不画十眉图，<br>　　甘含荼櫱为贞妇，岂彩蘼芜忘故夫！<br>　　罗衣已卸铅华屏，枉劝争妍斗妆靓。<br>　　谁道方深别鹄愁，误疑肯应求凰请。<br>　　陷阱难离暗恨牵，妾身安得冀生旋。<br>　　相思岭杳家山隔，盼断闽南一角天！<br>　　有客倾囊买歌舞，彼利多金早相许。<br>　　恨海休还认绛河，星期已订何能拒？<br>　　咏絮虽无才出群，已遭天忌悔能文。<br>　　半生蕙怨填胸积，一炬芸编付火焚。<br>　　十叹吟成还十诀，廿首新诗调凄绝，<br>　　一回吟罢一心伤，字字行行尽成血！<br>　　郎恩岂忍一朝孤，仰药终全白璧躯。<br>　　那有绿珠肯重嫁，坠楼甘为石齐奴。<br>　　负土一□当埋玉，月黑荒村寒翠烛，<br>　　精灵不散现芳魂，往往天阴闻鬼哭。<br>　　一树野棠红可怜，谁将麦饭荐荒阡？<br>　　亢君今始为佳传，此事沈埋十四年。<br>　　发潜幸有潘□老，致书报与甘家晓：<br>　　桐棺一具婿乡归，妾死泉台妾心表。<br>　　慈乌错认悔因依，不解凰孀鹄寡悲。<br>　　岂有林间同命鸟，离群再肯作双飞。<br>　　闻亢君铁卿曾为作传，余未之见。