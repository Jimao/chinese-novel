居士，当今名流之杰出者也。以云霞之逸趣，为风月之主盟，跌宕花天酒地，固已阅历深矣。三十年来，为其所眷者，殊不乏人，类皆饮香名于曲里，张艳帜于勾栏，在此中推为翘楚。虽佳者不止于是，而即此已可见一斑。逮乎境过情迁，哀来乐往。叹繁华之转毂，悲踪迹之飘蓬，追忆影尘，曷禁怅惘？此居士《春申感旧》之诗所由作也。呜呼！袁崧垒畔，明月照人；黄歇浦边，寒潮舂枕，既由衰以纪盛，亦抚昔而念今。举生平所知凡二十有四人，人各系以一诗。其间亦有前后之殊，盖一在同治壬戌以降，一在光绪丙戌以上也。其言曰：赋命终穷，篆愁无极。每缘飘泊，寄兴琴樽。岁月寝深，音尘若梦。爰拈短咏，略志前游。自近二十年中，厘为上下各十二首；其非相知，不在此数。情匪同于忏绮，意聊托以抽丝。向酒旗歌板以流连，我原无状；对珠履锦袍而谑浪，卿亦能狂。前十二人中，首小桂珠，崇节义也；终小阿招，见何地无才也。嗟乎！凄凉宝剑，感风雨以成吟；寥落金闺，望河山而已渺。谅佳人之难得，聊援笔以摅怀。<br><br>一曰小桂珠。<br><br>　　绝代佳人世罕俦，河清一笑属名流。<br>　　最怜寡鹄中年后，小阁残灯课阿侯。小桂珠，吴人。同治初，海上丽品推第一。性狷洁，嫉俗如仇。非真文人，不能得其倩盼也。归闽中某庶常为小妻。庶常故多内宠，又以豪故，家事中落。桂珠荆布自约，躬任操作，泊然不与群姬争夕。时人以为难。生数子而庶常殁，食贫抚孤，冰櫱无怨。时年甫三十耳。洵可谓铁中之铮铮者。凡百眉史，尚其慕之。<br><br>一曰王桂卿。<br><br>　　翠袖生寒自不知，风前犹诵晚唐诗。<br>　　桃花人面今何在，空费崔郎廿载思。王桂卿，扬州人。岁丁卯晤于海上。貌文弱，手爪长五寸许。性极婉顺，惟误触其爪，则怒不可遏，必再三谢卤莽乃已。喜读唐人诗，尤好崔护“桃花”一首，时时诵之，盖自伤其纤荏善病也。后不知其究竟。天南遁叟曰：闻其嫁一官人，居小星列，颇有宠云。光绪初又有王桂卿者，亦居兆荣里，并有名。<br><br>一曰李巧仙。<br><br>　　啮臂盟寒不自由，六州聚铁铸离愁。<br>　　如何商妇吟成后，又抱琵琶过别舟。李巧仙，吴人。居赵四宝家。初不甚着。丁卯春，护花仙史游海上，极爱怜之，朋酒招邀，匪日则夕，数月后誉遂大噪。巧仙亦感仙史意，将委身焉。俄而仙史以妇病亟妇，归一载而妇殁。仙史故重伉俪情，当妇病沈时，既不忍求其新特；及帷空镜破，则又悲离感逝，万念俱灰。于是巧仙遂别适贾人子某。仙史居恒咄咄，以为负此婵娟，诚此生之大恨也。乃巧仙嫁后十六年，年将四旬，一旦忽与某乖异，弃而他往。君子于是有感于文信国之言曰：“夫人于是少商量矣。”一曰金二宝。<br><br>　　圆姿替月鬓凝香，端丽真宜七宝妆。<br>　　一自洛阳移种后，名园从此少花王。<br><br>金二宝，吴人。貌富艳，有大家风度。善讴。工为酒纠，能使主客尽欢。性颇端静。其严妆独坐时，神情意态，不啻顾氏闺房之秀也。某方伯甚昵之，将置之金屋，而方伯殁，二宝后亦别嫁。盖自是而沪上平康之典型微矣。一曰张秀宝。<br><br>　　小怜玉体小蛮腰，眉展春山颊晕湖。<br>　　争说盈盈年十五，有人俊骨为卿销。<br><br>张秀宝，吴人。隶张二房为养女。丁卯夏六月，见之筵上，年甫十五，梳双丫角，着轻绡衣，皓质明眸，不假雕饰，而意度姚冶，一座尽倾。能令人既见之后，犹念之不置。予乡人某君遂以是夭其天年，殆真所谓尤物欤？一曰王云卿。<br><br>　　如花命薄是云卿，浪许繁钦赋《定情》。<br>　　绿叶成阴人别去，更无消息问流莺。王云卿，吴人。居同庆里王文仙家。丽质天生，终岁不御脂粉。与仁和某秀才最笃，有偕老约。珠胎暗结而某已资罄，给以暂归，遂不复至。云卿每与予言，犹泪涔涔堕襟袖间。<br><br>一曰褚金福。<br><br>　　思家红泪落琼瑰，不枉人呼薛夜来。<br>　　最是难忘风雨夕，背镫拥髻话苏台。<br><br>褚金福，吴人。吴郡褚氏号平康世家，当其盛时，恒奔走士大夫，势张甚。金福尤褚氏之秀，继十官而起者。自赭寇乱后，流寓沪渎。四方冶游之子，苟慕吴中佳丽，必之褚氏，故声望尤藉甚一时。予尝偕客往访，听谈吴门旧事，往往见其凝睇含愁而罗巾泪也。天南遁叟曰：褚金福、桂福，余犹及见之。庚申冬间，僦居城中，纫秋居士特眷之。姬藏有玉船一，长径尺有五，广半之，镂刻精细，殆类鬼工。或谓是天府奇珍流落人间者。姬之华侈，于此可见矣。一曰严月琴。　　学得神仙内视方，尤工酬酢道胜常。<br>　　美人声价中人貌，绝似金陵马四娘。严月琴，居昔日尚仁里二弄。貌不甚艳而酬酢极工，户外之屦满，岁入缠头不下万金，私觌之礼尚不可数计，以是为北里雄。说者谓其◆素女房中之道，其或然与？考明沈德符《敝帚斋余谈》，言金陵妓马守真貌仅中人，而艳名远播。然则古今来声誉标榜，类如此尔。<br><br>一曰李巧玲。<br><br>　　曾见垂髫度曲时，丹青难画此娇痴。<br>　　伤心嫁与黄□绰，沟水终教怨别离。<br><br>李巧玲，吴人。色艺俱优，豪谈善饮。予见其十六七岁时，鲜妍朗润，正如初日芙蓉；娜轻盈，又似三眠杨柳。盛名既久，一旦厌豪贵不事，而托体于黄伶月山称夫妇者十余年。今复为黄所弃，玉悴花嫣，竟不识于何证果。佛家有所谓自造之因者，其指此耶？天南遁叟曰：余《海陬冶游录》中曾记巧玲事，大抵相同。当其盛时，刚斋主人曾以千金定花榜，姬为之冠。乃不转瞬间，散花天女竟作鸠陀状，艳谈花月者，当作如是观。一曰边金宝。<br><br>　　柔姿婀娜冠群芳，绝色由来是祸殃。<br>　　怪杀吴刚修月手，百龄倏忽付寒簧。<br>　<br>边金宝，本姓刘氏，以隶边称心家，故咸称为边金宝云。韶倩慧丽，仪态万方。戊辰己巳间，艳名噪甚。某观察以巨金购之，未及五稔，而观察遽以疾逝，盛年凋谢，盖不仅美男破老矣。<br><br>一曰胡桂芳。<br><br>　　一日三秋意太浓，几回花下滞行踪。<br>　　词人枉自吟红豆，毕竟芳心恋芷侬。<br><br>胡桂芳，海上弹词女也。貌不逾中人，而善自涂泽。某征君极嬖之，西笑长安，期为屡易。然桂芳性荡佚，颇以征君齿长为歉。时有京优张芷侬者，脱籍南游，为某太守主田租出纳，少年伟丽。桂芳乐从之戏，不责买笑之资。征君虽心之，而无可如何也。<br><br>一曰小阿招。<br><br>　　籍甚登场小阿招，花冠璀璨扬鸡翘。<br>　　周郎顾曲温侯戟，道是英雄却是娇。<br><br>小阿招者，帽儿戏中之小生也。当同治戊辰己巳间，沪上犹盛行此戏，新北门外多有之。地颇湫隘，雏姬二三人装束登场，演诸杂剧，大抵以能歌昆曲为最上，小阿招则其尤著称者也。绮龄仅十五六，顾盼多姿，歌喉如莺啭谷，酝而出之，其摹写尽致处，若亲见古之人而与之周旋上下，故观者恒摇精动魄，不能自已。又善主觞政，欢场酒座中，遂无不以得小阿招为乐者。乃相去仅十余年，而其人已杳不可即，昔之氍毹布座，今尽变而为市廛，且有不能指其故处者。沧海桑田，曷胜慨哉！<br><br>天南遁叟曰：当庚申辛酉间，江浙沦陷，凡士女之自远近至者，群萃于沪渎一隅。重开香国，再辟花丛，其在城中者，亦复舍彼而趋此，由南而徙北，弹指楼台，几同蜃蛤；塞空世界，尽是琉璃。嗟红粉之情迷，觉金银之气溢。吁！其盛矣！余于其时虽亦谈北里之风月，访南部之烟花，逐队随行，寻芳买笑，然而闲情徒寄，绮憾难平，方且欲绝温峤之裾，着祖逖之鞭，击渡江之楫，挥回日之戈，投笔从戎，上马杀贼。所志未遂，弥怀郁伊，此所以散弥天之花雨，如坐摩登；聆遍地之笙歌，如参梵呗。犹浮云之过太虚，无痕可迹；若止水之印明月，澈底皆澄。文字之障，概从屏弃已。在昔蛾眉谣诼，同是伤心；而今马齿衰残，不堪回首。五千里外，老友书来，熏香百回，摄具再拜，展读未终，不觉悲从中来，欷◆弗置。即此一编之艳志，足补我廿载之绮游矣！