济南多女乐，土人名为“挡子班”。所演杂剧，足与菊部诸名优相抗衡。至其靓妆服，妙舞清歌，则有过之无不及也，以故趋之者如鹜。乙酉夏，大吏严谕禁止，诸伶无大小，悉拘归官鬻，且定令人二十千，不得适听鼓人员与橐笔幕客。于是镊发鳏叟，历齿牛儿，以及走厮灶养，皆得解囊，人购其一。嗟乎！以桑榆暮景，而配驵侩下材，李清照且慨乎言之，况兹皆妙龄弱质哉？夫亦可谓煮鹤焚琴，锄兰刈蕙，大杀风景者矣。爰记一二于左。<br><br>莲熙，字蓉卿，沂州兰山人。隶莲喜班。年始十五，粹质□姿，目长而曼，每回眸一顾，令人魂消。所演能兼生旦，而尤工昆曲，《卸甲》《探营》《水斗》《琴挑》之属，皆所擅长。班中姊妹行十余人，莲独为之冠。又有小喜者，面如皎月，聪慧善解人意。每嘉客至，偎傍肘下，有如飞燕之依人。年仅十二耳，故未甚藉藉。怀珠山人时为某观察署中上客，管领风花，支持月旦，与紫曼陀罗馆主称莫逆交。曲巷闲门，时相过从。一见莲熙，即眷爱之，暇辄与友过访其家。莲款待甚殷，然其举止之间，若常有羞涩可怜之态，盖天性然也。未几，山人因公赴东郡，与莲话别，彼此黯然。山人以素帕留赠，莲亦以卵色罗报，且曰：“归时当并验，以见泪痕之谁多也。”山人过茌平，见壁间有王子梦湘题《忆秦娥》一阕，颇饶风韵，因步其韵，以寄莲曰：<br><br>归心急，银河咫尺人犹隔。人犹隔，梦中欢笑，醒时悱恻。　　撩情几缕垂杨碧，销魂一片桃花色。桃花色，重逢人面，再拚一月。既返，设宴其室，选色征歌，极一时之盛。历下亭者，济南之名胜也，在大明湖中，一水浮空，群峰环碧，四面遍栽芙蕖，杜浣花诗所谓“海右此亭古”者是也。山人乃折简邀宾，大会诸名士于中，或弹棋，或赋诗，或作画，或写泥金团扇，则皆诸伶所丐也。莲与诸姊妹乘一叶扁舟，拨绿分红而至。见诸人之吮毫也，为之研麋，展赫蹄，随物位置，悉能如人意指。晚则氍毹一展，歌吹四流，几疑《霓裳》一曲，只应天上，人间那得几回闻矣。嗟乎！曾几何时，而已尽风流云散哉！局中人思之，能无腹痛！<br><br>阎九，字玉香，东昌聊城人。隶四喜班。顽石道人曾撰《历下记游》，已详载之。色艺为诸部之冠。然九之登场也，宜弁而不宜钗，方其角巾褒衣，丰姿玉映，顾影罕俦，真有翩翩浊世佳公子之态。至演小乔夫婿，则又英姿飒爽，如见名将风流。当时或以他出许之者，犹皮相也。紫曼陀罗馆主，今之广大教主也。为花月之平章，作风雅之领袖，尝至其家，或呼之侑酒持觞政焉，喜其举止落落大方，绝无脂粉习气。时同游者为陆玉遐孝廉，与之最昵，《记游》中所谓泪湿罗帕者，即玉遐事也，亦可谓锺于情者矣。后择配令下，适一俗子，颇怏怏。红颜遗恨，千古同嗟。黑妮儿，不知其真姓名，隶福喜班。面亦颇洁白，非名副其实者。其演剧也，生旦净丑、文武杂出，皆优为之。尤善诙谐，闻其科诨者，无不颐为之解，眉为之轩，故能于诸部中别树一帜。门外车马喧阗，贵客常盈座。后适人去。紫曼陀罗馆主以并未一至其家为憾事云。<br><br>巧玉者，直隶吴桥人，隶吉升班。艳名久着。今虽徐娘半老，而一种楚楚可怜之状，尚足动人。能唱正生。其演《进蛮诗》《审刺客》诸剧，摹绘情形，惟妙惟肖，其调高响逸处，尤能绕画梁而遏行云，盖古之韩娥类也。至其登场，面目随时更换，演《一捧雪》之莫成，则忠义奋发，勃勃若有生气，至代戮时能涕泪俱下，观者亦不觉线珠之滚滚也。客至其家，款接之殷渥，吐属之风雅，他雏姬皆不能及，诚尤物也。巧玉已有所主，然不免在二十千之列云。<br><br>潘玉儿，小字天仙，大梁人。年十有三龄，即隶喜庆。初为正生。豪情逸韵，击节高歌，听者为之神移，而自不觉座之前也。旋为三升以重价聘去。偶见藕卿装束登场，旖旎风流，心窃慕之，潜自揣摹其形状，久之，悉擅其所长，柔情媚态，更出其上。适藕卿为一显者所昵，代脱乐籍，玉儿遂兼为小生。性颇柔婉，缠头之费，从不与人计较，以故枇杷巷底，车马喧阗，一时声价倍增。梦琴仙客久旅历下，最喜玉儿，每闻玉儿演剧，虽远必至，隅坐静听，辄为之正其节奏；下场见之，必招令入席侑觞，告以曲折有误，必令按腔改唱，自称为顾曲周郎。玉儿慧敏受教，不以为忤，而以为乐，如是者有年。及县官鬻妓令下，凄然曰：“宁为才子妾，不愿为俗人妇也。顾我阅人多矣，从未有一相识者可托终身。惟梦琴爱我，然格于例；至年齿迟暮，所不计也。”盖梦琴为幕府上客，当道甚器重之，年亦六十余矣，鹤发童颜，尚称矍铄。鸨以玉言走告梦琴，梦琴跃然起曰：“个妮子果有斯志，当代筹之。”遂倩他人应名，而别营金屋藏娇焉。于是每逢花气侵帘，月光入牖，梦琴笛，玉儿奏歌，为消遣计。不意好事多磨，梦琴遽以消渴疾卒，旅橐萧然，无以为殓，盖虽为名幕，而南辙北辕，挥霍已惯，去家千里，孑然一身，自友朋外，无一戚串。玉儿尽出其钗钏衣裙，鬻诸市，供丧费，并购地于趵突泉旁，埋其骨焉。事既毕，即往某尼庵，削发入空门，绝无依恋。玉儿自谓此系命焉，不可强也，决弃舞衫歌扇之因缘，而为茶版粥鱼之生活，莲性潜胎，荷丝竟杀，烟花中人，又何不可立地成佛哉？<br><br>娟儿，一字慧珠，东昌人，隶福庆班。年仅十四。明眸善睐，容态动人，而一串珠喉，有若晓莺雏凤，故选色征声者，辄推为巨擘，以是艳名独着。瓜字将分，风情半解，眉语眼波，销魂真在个中。所居邃室曲房，尤为幽静。庭中多栽秋海棠，片石孤花，别饶雅趣，入其室者，几忘近于市廛、甚嚣尘上也。工小曲，颇记近事。出语诙谐，妙解人颐，顾非与客素相稔者，不轻发声。至若粉墨临场，则又慷慨淋漓，哀感顽艳，倾其一座；装束既改，面目亦更旖旎温存，别有一种情致矣。时有山右王君者，硕腹贾也，赏其明艳，拟出千金为之梳栊，然娟儿弗愿也，婉辞却焉。王忿甚，索还所赠物。娟遽出己资，入□□售物如客所赠者凡三四，令王自择，王惭而去。娟卒随一贫士，伉俪甚相得。初入门，见己平日所弹琵琶悬于壁间，遽起掷之阶下，裂焉。宾客尽愕，莫解娟意。娟曰：“今为良家妇，岂复需此？不能断我手，故假乐器以明志耳。”乃尽叹服。娟之能自立，亦可见矣，宜其出淤泥而不染也。凤儿，小字玉，武定人。进高升班时年止十五，歌舞超群，已称绝艺。演《天水关》《二进宫》等剧，音调高逸，声情激越，听者尽怡。有客于红氍毹上见之，疑其志厉风云，词成廉锷，眉宇间棱棱有逸气；逮乎歌衫既卸，妍态毕呈，顷刻顿若两人。苹香榭主曾与之订欢，往来莫逆，缠头罗绮之属，馈赠盈箧笥，无所吝也。凤亦先意承志，曲尽缱绻。一日，以有事将去历下，凤特邀诸姊妹，盛设祖帐，饯行于蔚蓝轩，肴馔既陈，笙箫并作，合演《长亭》《草桥》诸出，尽态极妍。演竟，重复入席，洗盏更酌，诸妓更以啰帕锦带赠客，为别后相思之征。众谓数十年来，无此风流韵事矣。<br><br>锦儿，字宝瑟，章夏人。以家贫，堕落平康，致为鞠部雏伶，非其志也。年十五，犹梳双鬟，一切皆尚吴门结束。工颦善笑，谑浪自喜，女中之东方曼倩也。态度潇洒，举止蕴藉。既扮小生，轻衫小扇，流盼生姿，居然翩翩顾影美少年也。隶四喜，推为翘楚。眉黛时有隐忧。客或有诘之者，俯首不答。固问之，则曰：“其中自有不可言之隐在也。”或有代为之谋者，则又含涕以谢。耕烟羁客往来会垣，所至以锦儿为主，资用出纳，衣服浣濯，一切皆锦儿所司，锦儿亦愿嫁之，托以终身。后客别有所眷，遂与锦儿绝，因是大为姊妹行所白眼，盖锦儿倚门买笑所蓄，悉以畀客，而为客所干没也。锦儿叹此中不可以处，一日，自剧场归，手调紫霞膏，以自毕命焉。呜呼！客非人也，负锦儿多矣。<br><br>珠儿，小字如意，籍本兰山，自幼寄居天津之吴桥。年已及笄，姿态娟妙，丰神独绝。唱“折柳阳关”三阕，柔情缱绻，韵致缠绵，殊令人之意也消；其余所娴词曲甚多，而此为独步。每演是出，座客常满。珠儿尤以歌胜，韵可绕梁，脆堪裂帛，其错落若走盘，尤不愧珠之一字。顽石道人常偕友往访之，珠儿知其为名下士，款待周旋，尤为优渥。时道人将回江左，友人即于珠儿妆阁饯行。酒半，抗声高歌，响震金石。歌竟，捧觞为生寿，曰：“儿不愿久于风尘，意将择人而事，特意中尚不知有谁何。笔墨稍闲，敬乞作一小传以表彰之。”道人当时诺之而未果。明春，忽患时痘，遽尔怛化，丛葬北邙。吁！亦可伤已！<br><br>天南遁叟曰：“齐馈女乐，见于《春秋》，意者其亦管敬仲女闾三百之遗风与？维扬谓之‘髦儿戏’，不知始于何时。上海向亦行之，今废。粤东女班不亚于梨园子弟，始则歌衣舞扇，粉墨登场，继则檀板金尊，笙箫侑酒，真曲院之翻新，绮游之别调也。余友顽石道人着有《历下游记》，阅之聊当卧游。紫曼陀罗馆主之至也后于道人，亦复缀其近闻，出以示余。余虽不得至，心向往之，笔之以代耳食。”