聂筠士，字君青，一字啸竹，滇人而流寓于楚南潇湘云梦间。卜筑三椽，隐居不仕。娶妻顾氏，字湘苹，汉人，固世家女子。生少读书聪颖异常。以就试滇南，程途颇远，遂不复事帖括，纳粟为上舍生，为后日赴北闱地。生妻颇解书史，能作小诗。每当月朗花妍，风和日丽，辄命酒对饮，藏钩射覆，击钵联吟，自得闺帏乐趣。家固中人资，生又寡交游，米盐琐屑，概弗撄心，人视之几若神仙中人。生舅氏在京为部曹，寄书招生入都，且以功名相，词意恳至。生欲辞之，弗得；不得已，束装就道。夫妇远别，眷恋愁悒之怀，有可知也。生素未出外，荒村雨露，野店风霜，从不习惯。回望家园，步步凄恻。行抵山东境上，以日暮途遥，觅逆旅，不得。正◆徨间，忽见列炬自远而至，众俱戎装持刀械，疑是剧盗。方深骇惧，既近，则从人所荷，皆狐兔獐鹿之属，知为纵猎归来。见生，问：“何夤夜至此，岂系远客行道迷途耶？”生唯唯。最后一少年，约十六七岁许，容貌端秀，衣履华焕，状如贵家公子，前揖生，问里居。生具告之。少年曰：“敝庐距此不远。如不嫌亵，请暂宿一宵，明日启行可也。”生即致谢，因随之行。<br><br>逶迤一二里，甲第巍然，甫叩扇，即有苍髯奴出应。少年肃生登堂，行主宾礼。自言为秦中孙姓，祖父并仕于朝。己字蓉伯，十四岁即登贤书，近以习骑射，致废文字。“顷从西山会猎旋，得遇君子，萍水相逢，缘亦不浅哉。”即命张宴款客。割腥击鲜，殊异常味。酒罢，宿生于东厢。翌晨，生辞行。公子尚高卧未起。家人以公子命赠赆，生固却而后受。<br><br>至芦沟桥，车夫忽病，暂憩旅舍。越日，风雪大作，阻不得前。生孤闷无聊，围炉独酌，藉破岑寂，醺然薄醉，径入睡乡。忽见孙家苍髯奴控骑来迓曰：“主家后园梅花盛开，公子思君綦切，邀往东阁赏梅。即发勿迟，恐劳久盼。”生疾驰数里，回顾苍头，倏尔不见。纵马前行，已抵前日所宿处。由大门入，中堂阒无一人。生不识后园在何地，信足所之，凡历门闼数重，曲折深邃，凡迷来处。左偏高楼五楹，雾牖云窗，雕镂精绝；中庭葡萄一架，红紫烂熳。生讶时方隆冬，何得有此？推扉轻入，则见一女子临窗刺绣，瞥睹生至，惊起；生亦却步痴立，知必误闯公子闺阁，逡巡出户，耳畔闻叩门声甚急。启眸四顾，身在寓中，门外来报车夫已死，求给棺费。生回忆梦境，恍惚如在目前。雪晴，易车入都，既谒舅氏，即令在部佐理。笔墨簿书之暇，仍温举业。秋应京兆试，获捷，名列亚元。逾月，家中催归符至。盖生妻别后病咳，秋深益剧。生摒挡行李，久之始发。<br><br>过桥，遇旧寓主人，以生新贵，曲意款留，殷懃倍至。生不忍过拂，遂为停骖。至夕，梦已归家，及门则丧悬于门左，升堂则灵◆停于堂偏，家中臧获辈咸来参谒，俱言主母逝已浃旬矣；日夕盼望，呻吟中常呼主名，风动帏开，辄言君至，泪眼已枯，柔肠欲裂，当驾返瑶台之夜，犹复强起严妆，濡毫赋绝命词，重迭缄封，嘱曰：“主人归，可呈阅。必令亲启，庶知妾一片苦心也！”生闻言，涕不能仰。忽闻环◆锵鸣，兰麝香吹，自远而近，生妻冉冉由室中出，丰神绰约，无异当时，敛衽向生曰：“不意西风一别，迥隔人天。会短离长，永无见日。命之薄矣，恨也何如！”前执生手，出怀中罗帕，替生拭泪，谓生曰：“君勿过悲。妾前生系修微庵中尼妙莲也，于浴佛日大开戒坛，士女毕集。君时为维扬秀才，渡江来听说法，丰姿玉映，态度霞轩，矫然秀出于人丛中，不觉一时生艳羡心，以此堕落，结是姻缘，固非君妻也。君妻现已及笄，欲一往见之乎？”<br><br>携生偕行，飘然若御风乘云。顷之，至一处，即孙家庭院也。自内达外，灯彩辉煌，笙箫嘹唳。堂中锦绣成屏，氍毹贴地，群仆以冠带进，生装束顿易。乐作，新人出，盈盈交拜。既入洞房，红巾始揭，微睨之，则前日临窗刺绣女郎也。眼媚秋波，神莹寒玉，容貌妍丽，殆无比伦。方不解何以至此，觉有摇其肩者，则车夫待早发，群催登程矣。抵家，妻固病没，一一如梦中所见。衔悲茹痛，几不欲生。居无何，巨家名族争求缔姻，生俱辞之，思欲往游天台雁荡间，入山修道，无意于人世。惟以嗣续为念，花朝将届，会试伊迩，亲友都来劝驾。生以空牀夜怯，宝瑟尘封，在家亦无聊赖，计不如出外游览，藉遣闷怀。既入都门，仍依舅氏。会试以二甲登词林，座师则济南孙公也，与生舅氏同年，甚赏识生文，谓非凡器。访知生丧偶未续，欲以第三女为生继室，托人言之，舅氏遂为主婚。生雅弗欲重违舅命，姻事遽成。择吉行聘，秋杪就婚于山东。既至，则应门者，苍髯奴也；出迓者，前日会猎少年也，彷佛复入梦中。鼓乐喧阗，礼仪繁盛，房中铺陈华丽，俱若夙见。宵漏既深，宾客渐散，新人靓妆初卸，斜倚熏笼，视其体态，宛如旧识。<br><br>越数日，生偶与少年话昔日遭逢之事，少年恍然若失，不禁拍手笑曰：“数日疑团，至此始破。我固谓天下无有如是之相似者，特不记何处曾经一面耳。”由是相待愈殷，所嫁新人，盖即少年之姊，宠姬詹氏所出，容颜才调，冠乎众姝，一家姊妹行，推为臣擘。闺中咏物诸诗，传诵一时，年未及笄，已有刻集，不栉进士之称，早播人口。<br><br>一夕，女偶搜画箧，得残绣一片，尚未蒇事。生因诘之，答曰：“当时倦绣未成，弃置于此。”生乃话入梦之异。女曰：“因君此言，殆如梦觉。昔年因与二姊赌绣迟速，寒夜挑灯，期以必成。忽闻背后有步履声，回顾则一男子闯入。急起呼婢翠儿，则男子亦踟蹰却立，不敢相逼。须臾已杳，声影俱无。逮翠婢来，见余伏几熟睡，屡呼始醒。心疑为遇鬼，秘不敢言。以君梦测之，殆君生魂真来此间耶？余因此遽发寒疾，浃旬及痊。由是深夜不敢独坐矣。”<br><br>生以两梦皆应，今时伉俪，由趾离子为之撮合，爰供梦神木主，晨夕焚香顶礼，求在梦中导与前妻再相会合。生旋以词林简放主考，甄拔人才，悉名下士，一时寒俊为之气振。继为督学使者，三年任满，擢升御史。以屡次指陈朝政得失，为时贵所忌，外补登莱青道，实疏远之也。在任颇有政声，复以内名驰驿进京。<br><br>将近芦沟桥，体中不慊，小住旅馆。医家误以为虚，命进参苓，生忽朦胧睡去。即见阍者持刺前白曰：“有贵客来。”生视其名刺上书“蓬莱第三岛仙子青琴”，错愕不知何人，姑延之入。风裳雾鬓，举止轻盈，花貌雪肤，娟妙无比。生问：“阿谁？”则曰：“妾固君之旧人，乃不识耶？郎君禄位应尽今日，重列仙班。因鞫一狱失入，故尚留滞人间三十年。君新夫人不久亦当逝世，仍还阆苑。妾怜君在世无伴侣，故祈之氤氲使者，暂延鹤算，永结鸾俦。君其勉为善事，上佐圣明，下保民庶。妾去矣。”生蘧然而觉，连呼曰：“异哉！”左右以药进，忽若有碎其碗堕地者，药汁淋漓衾褥间。生知有异，复令他医诊之，则言外感。索视前方，谓不可用，另投药石一剂而愈。生旋即致仕家居，优游泉石，啸傲山林，与孙氏女年臻耄耋乃终。有知生轶事者，名之曰三梦桥。