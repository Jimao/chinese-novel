阿传，日本农家女也。生于上野州和根郡下坂村。父业农，小筑三椽，颇有幽趣，依山种树，临水启门，自具篱落间风景。室东偏紫藤花满架，花时绛雪霏几榻，阿传卧房在焉。阿传貌美而性荡，长眉入鬓，秀靥承颧，肌肤尤白，胜于艳雪，时人因有“玉观音”之称。及笄，风流靡曼，妖丽罕俦。邻人浪之助者，佻达子也，善自修饰以媚阿传，时以玩物馈贻。由是目挑眉语，遂成野合鸳鸯。往来既稔，父不能禁，竟偷嫁之成伉俪，倡随极相得。<br><br>无何，浪之助忽撄恶疾，盖癞也。阿传耻之，偕夫遁去。闻草津有温泉，浴之能治癞，僦屋彼处，晨夕往焉。乡人某甲，素爱阿传，闻而怜之，来劝之归。弗从。绢商某挈眷就浴温泉，适与阿传同寓，见阿传事夫甚谨，异之。绢商妾亦小家女，绰约多姿，时就阿传语，始知为同族姊妹行。因劝夫邀阿传共往横滨，延美国良医平文治之。有吉藏者，横滨船匠员弁也。涎阿传美，思通之，愿任医药费，延阿传夫妇居其家，伺间求欢，狐绥鸨合，极尽缱绻。鱼贾清五郎，侠客也。怜阿传贫，时有所赠。阿传意其私己，欲以身事之。五郎拒不纳。浪之助疾久不瘳，仍偕往温泉，中途遇盗，尽褫其橐中金，哭诉于逆旅主人。绢商适寓其家，时方宴客。婢以事闻，特畀朱提数笏，济其穷。及来谢，及知即阿传。绢商方独宿寓中，遂荐枕席。<br><br>旋绢商归，阿传从之至其家。绢商妻唾之曰：“此祸水也！”劝绢商绝之，赠以资斧遣去。未几，浪之助死。或疑为吉藏所毒，然事终不明。夫死一周，阿传颇不安于室。一日，归省父，缕诉往事艰辛状。阿传父虑女前行，令妹贻书规之。阿传置弗省。偶徘徊门外，市太郎道经其室，一见惊为天仙。借事通词，遂招之入，竟作文君之奔焉。以后凡有所属意者，辄相燕好，秽声藉藉闾里。阿传以东京多浪游弟子，冀遂其私，乃寓浅草天王桥畔旅舍，曰丸竹亭，室宇精洁，花木萧疏。阿传竟作倚门倡，留送客，习以为常。古藏以事至东京，素识阿传，因呼侑觞，醉甚留宿。阿传索金，不即予。古藏自阿传夫死后，薄其所为，与之有隙，至是刺刺道其隐事。阿传憾甚，乘其醉寐，手刃之，托为报姊仇，被逮至法廷，犹争辨不屈，几成疑案，经三年而后决，正法市曹，以垂炯戒。此己卯正月中事也。<br><br>东京好事者，将其前后情节，编入曲谱，演于新富剧场。天南遁叟时旅日东，亦往观焉，特作《阿传曲》以纪之。诗录如左： 野鸳鸯死红血迸，花月容颜虺蜴性。 短缘究竟是孽缘，同命今翻为并命。 阴房鬼火照独眠，霜锋三尺试寒泉。 令严终见爰书丽，闾里至今说阿传。 阿传本是农家女，绝代容华心自许。 争描眉黛斗遥山，梨花闭户春无主。 笄年偷嫁到汝南，羡杀檀奴风月谙。 花魂入牖良宵短，日影侵帘香梦酣。 欢乐无端生哭泣，温柔乡里风流劫， 一病缠绵不下牀，避人非是甘岑寂。 温泉试浴冀回春，旅途姊妹情相亲。 一帆又指横滨道，愿奉黄金助玉人。 世少卢扁真妙手，到底空牀难独守， 狐绥鸨合只寻常，鲽誓鹣盟无不有。 伯劳飞燕不成群，伉俪原知中道分。 手调鸩汤作灵药，姑存疑案付传闻。 一载孤栖归省父，骨肉情深尽倾吐。 阿妹贻书佯弗省，真成跋扈胭脂虎。 市太郎经邂逅初，目成已见载同车。 貌艳芙蓉娇卓女，才输芍药渴相如。 自此倚门弹别调，每博千金买一笑。 东京自古号繁华，五陵裘马多年少。 旅馆凄凉遇旧欢，焰摇银烛夜初残。 讵知恩极反生怨，帐底瞥掷刀光寒。 含冤地下不能雪，假手云鬟凭寸铁。 世间孽报岂无因，我观此事三击节！ 阿传始末何足论，用寓惩劝箴闺门。 我为吟成《阿传曲》，付与鞠部红牙翻。<br><br>遁叟诗成，传钞日东，一时为之纸贵。按阿传虽出自农家，然颇能知书识字。所作和歌，抑扬宛转，音节殊谐。其适温泉时，有艺妓小菊者，与之同旅邸。小菊正当绮龄，貌尤靓丽，推为平康中翘楚，艳名噪于新桥柳桥间，一时枇杷巷底，宾从如云。小菊亦高自位置，苟非素心人，莫能数晨夕也。自负其容，不肯下人，而一遇阿传，不觉为之心折，叹曰：“是妖娆儿，我见犹怜，毋怪轻薄子魂思而梦绕之也。”<br><br>阿传虽能操乐器，而未底于精，至是小菊授以琵琶，三日而成调，谱自度曲居然入拍。小菊之相知曰墨川散人，东京贵官之介弟也。一见阿传，叹为绝色，伺小菊不在侧，遂与阿传订啮臂盟，拟迎之归，贮之金屋，终以碍于小菊，不果。由是菊、传两人，遂如尹邢之避面焉。人谓阿传容虽娟好，而翻云覆雨，爱憎无常，是其所短；小菊容貌亦堪伯仲，惟美则可及，而媚终不逮也。阿传既正典刑，闺阁女子多以花妖目之，援以为戒。<br><br>清五郎闻之，往收其尸，葬之丛冢，并树石碣焉，曰：“彼爱我于生前，我酬之于死后。因爱而越礼，我不为也。”呜呼！如清五郎者，其殆侠而有情者哉！曷可以弗书。