柳翠云，明季宫人，籍隶杭州。父德明，固名秀才。仅生一女，幼耽书史，长习咏吟，年甫及笄，容姿绰约，体态轻盈，见者以为神仙中人不啻也。宏光南渡，妙选才人以充后宫，女亦预其列。临行别父母，泣涕登车。<br><br>时国事已不可为，而宏光在宫中日事宴游，繁弦急管，藉破愁城，往往自宵达旦。大兵下江南，诸臣迎降，宏光遁去，女为胡珏所掠，献于某王麾下。女宛转哀祈，惨淡玉颜，有若梨花带雨。王怜之，纵归。冀得重与父母相见。其母路氏，时偕乡民避兵村落。有王十一者，绐云送之往，遂挟女至溧阳，投潘奴。潘奴名茂，江宁彭氏仆也。素以桀骜称，横行乡曲，至是乘乱据城叛，城内外皆贼，甲马汹汹。溧阳城北有太白楼，往日名流赋诗饮酒所也。潘奴艳女色，命幽之楼上。女佯作临窗眺望，时思跃身赴楼下死，为左右女奴所持，不得遂。潘奴闻之，使数十女奴环而守焉。潘奴败，贼党挟女将奔广德，行至溧阳南门外三十余里，有镇曰戴埠，一聚落也。女恒欲觅死，贼防闲益严。<br><br>闻明之号七王者，驻兵千口，卢中书象同驻兵张渚，知明亡消息，乃殉难于丁山岭。岭距戴埠仅十许里，贼亦顺道趋此，探明兵已溃散，遂不复留，径驰至棉岭少休焉。棉岭距溧阳南城六十里。贼四出纵掠。民家有宋连寿者，世居后冈，去棉岭不过里许，素以巨富著名，庐舍栉比，阡陌云连，一乡中推为巨擘。贼排闼直入，搜得家酿数十瓮，纵饮沈醉，狼藉卧地，守者其防遂疏。后冈有大溪回环，水声潺不绝，侧有大松树，亭亭若偃盖，其高数丈，荫蔽十余亩，虬龙攫拿，苍翠干霄。女乃仰天而叹曰：“此乃我死所矣！”解带自缢。当时莫有知者。后二百余年，溧阳诸文士于长夏赋闲，洒扫静室，结社扶鸾，女乃降乩，先书一五绝云：<br><br>　　落花空自舞，飞絮扑帘旌。<br><br>多少仙才士，谁怜殉节人？继乃详述颠末如此，且云：“于太白楼下欲死，于戴埠欲死，而俱不得，及至棉岭，乃得以身殉焉。又不能杀一贼而与之俱死，殊足惜焉。以帝王之宫嫔而受辱于人奴，国法未诛；以节烈之名媛而屈死于非命，史册不载。一心耿耿，此意茫茫。虽沈魂魄于山阿，未睹阐扬于韵士。今诸君子徘徊树下，能不伤心？故于灯影将阑，炉香未灭，聊陈往事。若得发为歌咏，谱入管弦，或赐以表章，载诸志乘，则虽死之日，犹生之年，翠云感且不朽！”由是女之名遂传于世。好事者求其墓，在溧阳城外二十里，为树石碣以志焉。华亭高药房孝廉崇瑞秉铎颖上，曾征诗于诸同人。上海艾杏坪茂才采女事入杂录，而系以四诗，云：<br><br>　　节烈流传溯溧阳，寒泉涧底姓名香。<br>　　深宫未得君王宠，一死长留壶牒光。<br>　　名媛才调出天家，何物潘奴敢驻车。<br>　　尚有费宫人媲美，宫墙一样女贞花。<br>　　太白楼边认泪痕，落花飞絮冷孤衬。<br>　　丁山岭外松林下，冰雪无瑕玉女魂。<br>　　宏光天子太风流，歌舞场空迹未留。<br>　　独有青山埋艳骨，芳名乔木共千秋。<br>　　又有程季玉者，亦以才媛而遭兵劫，<br>　　前后二百年，事若相类，有同悲焉。<br><br>季玉姓程，名琬，吴兴人，出自世家。幼即延师课读，于唐宋元明诸大家诗，皆能琅琅上口。喜为韵语。偶尔落笔，便自斐然。上有二姊，长曰伯，次曰仲琳，咸能识字知书。女年最幼而性最聪敏。每值闺中倡和，女诗独先成，往往独探骊珠，压倒元白，群呼为不栉进士。父母尤宠爱之，视为掌上珍。父以一官需次吴门，遂家焉。庚申，发逆南窜，江浙沦陷，赖先期徙居邓尉，得免于难，时女年仅十龄也。旋知邓尉亦不可居，乃赁扁舟一叶，作浮家泛宅想，往来淀泖间。女于仓皇急难之中，不废吟诗。逮后乱事粗定，避兵谋食者，群聚于沪渎一隅，遂亦寄迹春申浦上。女稍长，容益美艳，不假涂泽，而其秀在骨，见者无不爱慕臻至。壬戌春初，沪上亦时有风鹤之警。大吏方檄女父往江北劝捐，遂挈眷以行，侨寓如臯，固贾大夫射雉之所也。女于刺绣之余，常至冒家废墅游览。或遇枯木寒花，断桥流水，辄低徊不忍去。有时剔藓书字，坐石看云，偶获一二佳句，即鎸诸竹树，率以为常。一日，短墙外忽露一人面，古貌疏髯，作黄冠装束。聆女微吟，亟赞曰：“好诗！”女方惊而四顾，而道士已自园扉进，见长女揖。女亦裣衽答之。旁立女婢即叱之退。舆夫谓之曰：“此程明府女公子也。汝出家人，何不自知？勿冒昧取辱。”道士曰：“吾本欲一见程明府耳，汝其导我往。”舆夫即与偕行。既至，女父立延见于客座。道士猝然问曰：“女公子曾谐姻事否？”曰：“未也。”曰：“此蕊宫仙子偶尔谪降红尘耳。宜度为女道士，可免灾厄。否则寿恐弗永。”女父咄之。道士笑曰：“我固知君之不能从也。”飘然竟去。须臾，女归。<br><br>女父因述其事于诸姊妹间，嗤其妄语。独女俯首，默有所会，久之，曰：“我不忆何处曾见斯人。”女居如臯两年，甲子春间，贼势渐蹙，李宫保亲统劲旅，转战而前，克复苏垣。时有降贼外示服顺而内怀崛强，宫保特斩之以徇于军中，然后反侧子以安，而人心乃定。女思乡綦切，遂于金阊门外择三椽以居焉。当女舟楫往来时，为营兵所窥见，惊为天仙化人，思欲得之，以宦家女，未敢遽尔孟浪。某少尉与营兵相善而亦识女父，锐身自任，代作冰上人。营兵以阶级固当得官，囊中蓄积颇富，因以重利之。女父闻言，愤然作色曰：“此何虫豸，乃欲匹我女耶？”挥之出门外。营兵衔憾刺骨。十二月二日，天寒欲雪，彤云四垂，女父方以勾当公事外出，是夕，营兵竟纠众破扉入，劫女往僻地，逼之不从，乘间自经死。营兵惧祸，薄葬之于虎阜白骨塔中，以灭其迹。女年仅十有四岁。<br><br>越数年，谢君绥之设乩坛于桃花坞精舍，学道参真，冀有所得。时九月二十夕间，凉露初零，残月已上，二三同志共为扶鸾，忽洞云仙子降书云：“我生不辰，少遭离乱。幸免余生于红劫，反遭逼勒于绿营。正梅待字之年，经落叶伤心之惨。黄金有价，难移日之贞；白璧无瑕，自矢严霜之操。命拚一索，魂返九原。乃蒙天帝褒荣，册封洞云仙子，得超鬼◆，许列仙班。供职紫霄，青鸾作伴；厕身玉洞，蓬岛游行。怀前事以茫茫，思旧情兮脉脉。青年姊妹，都为望帝之鹃；白发爷娘，难庇将雏之燕。故乡灰烬，血食无灵；仙仗途遥，思归有梦。兹者蓉城出使，梓里偶经，听到乌啼，肝肠欲裂；感生蛩絮，形影自怜。表劲节于千秋，烦君兔管；摅幽思之一缕，在此鸾坛。”又为七绝两首云：　　气马形车下九天，精神恍惚系炉烟。<br>　　尘缘已了乡心在，愿侍爷娘不羡仙。<br>　　一领铢衣冷袭裾，故园下瞰已成墟。<br>　　有人问我修真诀，云度飞鸿月养鱼。<br><br>又作即景诗五绝两首云：<br><br>　　宵深人语静，秋老月光疏。<br>　　试问纱窗外，花坛扫也无？<br>　　开窗望秋月，凝睇怯衣单。<br>　　露冷梧桐落，流光酿晓寒。书毕寂然。同人方拟再有所问，叩之，亦不应。座中有微知其事者，咸为咨嗟太息。或云：女之姊妹二人，咸于如嗥化去。大抵才貌两端，皆为造物之所忌；而如女之猝遇狂且，怀贞抱璞以死，则尤可愍也。闻当时营兵逸去，莫可踪迹。女父以微官而在下位，不能一伸其冤。采访事实，言之当道，以请旌表，此后死者之责也。柳程皆以一弱女子而能御强暴而不挠，临死亡而不慑，须眉且愧之矣！呜呼，岂不足为巾帼光哉！合并书之，以垂后世。