玉儿，逸其姓，北方小家女。其母亦具有姿色，出入京师贵人邸中，与某贵人尤昵。妊及期，梦贵人来，手授一玉孩，洁白无瑕，置其怀，冷若冰雪，惊而寤，越日而产女也，字之曰玉儿。及长，眉目如画，双颊若晕朝霞，顾身矫捷同飞燕。母固绳妓，以绝技鸣北方。玉儿遂继其业，技特工，更出母上，然非其心之所好也。性好书史，颇识字。以坊间唱本令曲师按谱教之，因是解填词，偶作小令，音调凄婉，出自天籁。汪太史冶秋识其母，一日偶观玉儿演诸技毕，侍立于侧，举字义询，依依出肘下，柔曼堪怜。太史叹曰：“此秋水芙蕖，岂风尘中物哉！”嘱其母善视之，早为之所。<br><br>当宣庙中，京师人物辐辏，百货充，都卢缘之技，阗集街市。时玉儿年已十四五，益娬媚，远近称色艺双绝者，无出玉儿右。每当绮陌春暖，广场草平，两竿对植，竿首各有孔，贯彩索十余丈，横亘如虹，高出檐际，玉儿敛手而登，凌波微步，且却且前，极婀娜欹侧之态；少焉往来腾踔，若履平地，惊鸿游龙，莫可方喻；俄而蹑空颠坠，则以双钩勾索，掷身倒悬，复翘一足，体摆荡如流苏；久之，纤腰反折，捩其颈，昂首出胯下，如环无端，蓦翻身，则仍一足立索上，合掌效南海童子膜拜，已乃翩然下。旁及舞刀杖角抵诸戏，靡不精妙。竟，神色自若，低鬟袖，嫣然一娇女子，弱不胜衣，柔如无骨，临风绰约，如在画图。观者骈肩累趾，骇目醉心，公孙之舞剑器，谈娘之人压场圆，殆无以过，由是名噪一时，公卿燕会，争招致之。虽缚裤登场，靓妆纠酒，而雅自矜重，不屑与龌龊群婢伍。慕色者思欲一亲芗泽，以重金，不顾也。因此京师诸贵人咸知玉儿貌美而性烈，技污而行贞，或敬之，或怜之，或有为之欷◆叹息者，虽时招其登堂演艺，入座侑觞，相戒弗敢犯。<br><br>某相国第六公子涎其美，必欲得之，凡珠玉纨绮之属可以博玉儿欢者，畀巨万计，顾稍稍狎近，辄面引避，入以游语，则俯其首，泪莹莹承睫。旁观咸讶之，察其父母，固极钟爱，珍之若掌珠。公子貌故寝，性尤暴戾，以玉儿之落落难合也，愈欲得之，乃使左右讽其家人，许位出诸姬上，且为置田宅，若姻娅往还不禁。父母既动于利，复怵相国势，乘间商之女，怫然曰：“耶娘不欲儿活耶！”反复谕以利害，掉头不答，退而哭泣终夜，目尽肿。公子知之，亦无如何，然或演技，招之即赴，未尝梗亲命。转喉车子之歌，反腰静婉之舞，见者辄为之魂失也。吴门徐孝廉莲士，汪太史高足弟子也，美丰姿，风度翩翩，素有玉界尺之誉，时以应南宫试，客京师，屡从太史后观玉儿搬演诸戏剧，击节叹赏；又以玉儿纤腰细趾，弱质伶伶，而顾屡蹈奇险，怜惜之心，形于颜色。玉儿于俦人广众中，独目注徐孝廉，久之，亦渐稔孝廉新赋悼亡，缁衣素带，是日为太史生辰，易吉服，玉儿前捧觞为太史寿，并生。太史命生还饮玉儿酒，玉儿亦不辞，引杯遽尽。太史戏谓玉儿曰：“子固余绛帷中女弟子也，与徐孝廉允称双绝，盈盈竞秀，玉树琼枝，差堪彷佛。孝廉尚作待阙之鸳鸯，今岁春宫高捷，余当为执柯，以云迎致，作一对璧人，何如？”玉儿红潮上颊，不作一语，置杯竟去。此虽一时戏语，而孝廉与玉儿固已目成心许之矣。<br><br>公子微有所闻，大不怿。有为公子谋者，曰：“非行巧取豪夺之计，恐为他人先。”公子乃径呼其父母来，盛气谓之曰：“唉，若靳此钱树子何为者！若女老不嫁则已；嫁则畴不知我所爱，孰敢蹈死近禁脔！若何为者！”父母不得已，乃潜谋醉以酒，俾遂公子意。当喁喁商度时，已为玉儿窃听得之，顾佯若不知，举止从容如平日。翌晨，公子大张筵召宾客，玉儿随父母入府奏技。酒半，庭中累方几数十，母升颠仰卧，两足承小梯，梯高几及梁，女弛外服，着退红窄袖袄，猱捷缘梯上，蜿蜒升降，如蚁穿九曲珠，备极诸险，梯岌岌动欲堕，座客皆起立，舌挢神悚，目不少瞬。公子怜之，招手使下。玉儿忽踞梯大声曰：“诸贵人幸听儿一言：儿所以含垢蒙耻，习此贱役，为养亲计耳。公子非儿耦，徒倚势凌逼人，至生我者忍徇奸谋，欲强劫儿身。儿何生为！”言讫，泪交颐堕，自脱簪珥缠臂金，铿然掷阶石，继于胸前出物一裹，手自启之，曰：“此公子前后所赐，儿岂贪此琐琐者！今还公子，所以明儿志也！”向堂上撒之，堕公子旁，则明珠千百也。突袖出匕首，刺喉，跃空倒坠。众号呼奔救，则已横尸庭除。血污狼藉，面如生，目炯炯犹视，玉碎香销，顷刻间耳。众齐太息泣下，交口唾詈其父母，逐之出都。都人士闻玉儿死状，莫不叹且惜。徐莲士孝廉为赋《殒玉行》，竟不赴春闱，束装遽返。公子嗒焉丧魄，数月不敢出门。<br><br>初，公子有妹与玉儿稔，玉儿至，必诣闺闼，倚幌剪灯，凭阑望月，时时自诉心曲，无所讳匿。尝戒其兄曰：“玉儿艳如桃李，洁若雪霜，妹私叩其志，坚不可夺，兄顾欲风尘畜之，失奇女子矣。”弗听。至是自屏后出，抚尸哭之恸，一病几不起。玉儿有女弟曰金儿，亦后起之秀也，貌虽亚于其姊，而艺相埒，鬻技于江浙间，艳帜既张，香名颇噪，所赢金钱足自给。旋值赭寇之乱，为土著所劫，橐无余资，转徙流离于吴乡，不得已，仍理旧业，藉餬口。一日，适遇徐莲士孝廉过而见之，惊为玉儿复生，询之，得其实，乃以重金置为室，曰：“吾以续旧缘而弥夙憾也。”宠之专房。暇则课以诗词，琅琅上口，颇有慧心。一夕，盗至，排闼直入，阖室惊惶，咸避匿。孝廉猬伏牀下。女谓孝廉曰：“勿惧，观儿刃此辈，使无噍类！”操刀杖隐身门后，有闯入者，斲之，首立殊。盗哄于中庭，曰：“若诚健儿好身手，当至此决斗，勿匿暗陬算人。”金儿应声出。盗见是女子，意颇轻之，群奔金儿。金儿纵横挥霍，突厉无前，顷之，或伤，或殒，或颠，群盗数十人，无一存者。明晨报官请验。官以其杀盗颇多，亟请金儿出见。及见，乃一旖旎风流女子也，意殊弗信。金儿笑指庭中石臼曰：“度此当有数百斤，儿请举之，何如？”揎袖掇置当胸，随起随落，如宜僚之弄丸，观者皆骇叹为神力，于是始知金儿之能，固不让其姊玉儿也。<br><br>逸史氏曰：“‘妾是庶人，不乐宋王！’《列女传》载韩节妇诗也。玉儿一弱女子，托业卑且贱，使稍依违，则‘见金夫不有躬’矣。乃志洁行芳，然不滓，守贞不字，矢死靡他，谓非污泥中一朵青莲花哉！昔欧阳公撰《五代史》，以王凝妻断臂旅舍与《冯道传》相缀属，明须眉之不巾帼若；而纨公子亦逊闺阁之能观人于微，岂真天地灵秀之气，独锺于妇人乎！至玉儿已为妇人女子中所罕见，而复有同母所生之金儿与之争奇竞美，语云：‘醴泉无源，芝草无根。’余于此益信为不谬也。呜呼！玉儿传矣！”