花蹊女史，姓迹见，名泷摄，津国西成郡人。其父重敬，列于士族，通书史，工词章，有声于时。女史性明慧，生三岁，已不与群儿嬉戏，惟好书画，偶执管挥洒，便有法度。尝作枯木寒鸦图，神致毕肖。父奇之，特择名师授以八法。女史偶书纨扇，字迹娟秀，为父友所见，曰：“此卫夫人簪花格也。精进不已，当以书名当代。”女史闻之，潜心力学，昕夕不倦，其诣益造乎极，远近闺秀殆无与抗衡者。居西京有年，名闻辇毂，群以不栉才人目之，咸曰：“班姬蔡女，复见于今矣。”<br><br>明治五年壬申春，始来东京，以书画法授群弟子，于是习书画者，始知有点画波磔，钩勒渲染诸法，当时翕然称之，请业者户外履满，几于门限为穿。乙亥冬，新筑女学校于中猿乐坊，大兴女教，生徒列于绛帷者，常数百人，裙钗争以识字为荣，一时风尚所趋，俗为之化。学校中多华族贵人，西洋女子亦愿入学，执经问难，彬彬有礼。所教为和汉书籍及书画、历算、针黹、纂组，其来受教者，容仪贞静，咸肃然具大家风范焉。女史芳龄三十，德言工容，四者具备，内行既美，外仪尤谨，虽日周旋乎丝竹之场，壶觞之会，闻歌而态益庄，容益敛，故徒以才称女史，失之矣。西洋人仰其名，以重金求画，女史为绘四季花卉，自题其端曰“赵昌好画四季花卉，以芍药踯躅寒菊山茶，或梅花黄葵芙蓉山茶具数，活色生香，跃然纸上，古来写生之妙，莫或过之。余亦好画四季花卉，然在我邦，不得不以樱花具数。夫樱花为五大洲中所绝无，无之于彼，而特有之于我，宜若何贵重珍异焉。余今以樱花伍牡丹紫藤瞿麦蜀葵茑叶山茶，殊觉其芬芳婵妍而出乎诸品上也。”此文虽小品，亦可觇所见之卓。教部省尝征为训导，女史上表力辞。宫内省亦屡征见，恩赐稠迭，时人荣之。<br><br>明治十六年冬，女史大辟成蹊馆，甄别其门下，女徒一时就试者数百人。先期，女史贻书迎姚君子梁往观，而折简招蒲生君子为介。姚君，余国使署随员，年少负隽才，为东国名流所仰重，诗文词赋，卓然成一家言。子著述甚富，所撰《伟人传》，尤脍炙人口。是日，女史明妆炫服，席于馆之西窗下，东面高坐女生徒数十人，群穿绯裤，侍坐于右。其它席于东壁西面而坐者若而人，席于南轩北面而坐者若而人。顷之，一少女自北房出，徐步而前，布白盐于席；又一少女随之，挥桃，盖行禳事也。既毕，揭神位于北壁，携白木长几置神位前，女徒咸起，持果蔬鱼鸟币帛，辗转递传至前，凡数十传，而后进之神位前几上。然后朗诵祭文。诵毕，二幼女就几侧披讲《汉书》，吐音清亮，辨字明晰。一曰西村信子，年甫九岁；一曰丸山姓，年甫十岁，洵神童也。继铺红氍毹于地，生徒数百人更迭而进，濡染大笔，作擘窠书，字或大于人，龙跳虎卧，神采飞动。其最幼而工者曰三条富子，年九岁；曰岩崎茂子，年八岁；曰岩崎富子，年七岁。子女公子春桂亦预其列。幼而作画能工者，曰三条智惠子，年十一；曰三条西滨子，年十二；曰松野铁千代，年十一；曰松平丙子，年十岁。中一女子作淡竹数竿，风姿洒然，神韵独绝。姚君尤属意焉，异而询其名，则曰桃子也。献技竟，撤神羞，其仪如初。馆创于明治八年，至今又八年矣。馆之侧为三宜楼，女史拥臯比处也。三宜者，以宜月、宜雪、宜花而名。蒲生子尝为之记曰：“所贵于斯楼，不独雪月花也，女史门下，百千闺秀，他日熏陶有成，其智识莹然如月，其节操皎然如雪，其艺文烂然如花，是则三宜之大观矣。乃子今日得躬逢其盛，岂非其言之克应哉？”论者谓女史目中无余子，而独心折于姚君，证文字于寰中，契苔岑于海外，斯亦奇矣。子与女史故有戚谊，翰墨往来，殆无虚日。曾厕女史于《伟人传》中，表彰之甚力，以是四方都知其名。<br><br>天南遁叟于己卯春薄游东瀛，道经长崎，诣余元眉中翰署斋，见壁间悬有女史画，心识之。继抵神户，小饮廖枢仙广文楼中，获见女史书画诗词，堪称三绝，知女史为日东之矫然特出者。迨至东京，旅居最久。闻女史主讲东京女学，及门桃李之盛，殆无与比，时与使署人员往来唱和，而于何张二公使尤密，亟欲一见，贻书蒲生子曰：“闻傅粉何郎，画眉张敞，时见女史；枢仙元眉，更乞得女史诗画。鄙人不敏，敬步后尘。”子即为转达，订期相见，已有成约，适遁叟偕同人有晃山之行，客装已具，不果，始信一见之缘，亦有数存乎其间也。遁叟既至日光山麓，宿于峙青环碧之楼，壶酒独酌，丸月穿棂，饮既薄醉，隐几假寐。忽见一女子珊珊来前，蝉画衣，非时世妆束，手持名片一纸，上署“云隐”。询：“何人？”答曰：“日光山神也。特召君。”遁叟为之肃然改容，出则驾车以待，须臾已抵一处，壮丽彷佛似王宫。历闼数重，至大文阁谒见云隐君，则一十七八岁丽人也，起延遁叟入，行主宾礼。女曰：“此山之神，南北东西主者凡四，余忝居其一。君为中原文士，幸履敝邦，特冒幽明之嫌，一见芝宇，敬慕风雅，愿乞诗词。”出《虬髯公图》求题。遁叟亦不辞，慨然援笔书二十八字云：<br><br>　　一骑匆匆去海东，自怜无地着英雄。<br>　　穷管落魄谁相识，反出裙钗冷眼中。女连称佳作。阁东有趋出同观者，丰韵淡远，不可一世。女指谓遁叟曰：“此即君所欲见之迹见花蹊也。”遁叟爰离座长揖，修士相见礼。须臾，以玉◆斟酒进遁叟，作琥珀色。女曰：“此桃花也，乃以瑶池千岁桃花所酿，凡人不得饮；特嫌易醉耳。”遁叟连举数觥。侍婢又进胡麻饭，甘香盈齿颊。遁叟方欲起谢，蘧然而觉，则身固在旅楼也。晃游归，遂内渡，仅见女史于梦中耳。<br><br>与花蹊同时而并负才名者，曰文凤，曰晴湖。文凤，子已为立传，可长不朽；晴湖姓奥原，性孤冷，罕与流俗人往还，故无所称于时。<br><br>花蹊声气广通，既常出入宫中，且当代贵介女公子无不罗致门墙，车马盈门，绮罗接席，声华藉甚，职此之由，顾誉之者多，忌之者亦复不少。东京日报忽录有讣词，传其已死者，吊者◆集，而花蹊固无恙也。乃自登报告存。不知何人为之恶作剧，此更异于东坡海外之讹传矣。善讽子曰：“天下之广，四海之大，须眉男子毕生无闻者，亦复何限，而女史以一巾帼，名达天阍，华族贵人，咸执弟子礼，西洋数万里外之人，亦知爱重其笔墨，令女就学焉，岂不盛哉！如女史者，可不谓旷世之奇女子乎哉！”