小华生，居日本之神户，固小家女子也。秉性颖悟，秀外而慧中。涉书史，解吟咏，书法亦秀逸。在家无所事，见艺妓之拨琵琶侑觞者，得金钱独伙，心窃慕之。乃改习三弦诸技，兼学歌曲。按节发声，响遏行云，虽老妓师自叹弗如，邻家姊妹咸曰：“艺成矣，可出而应客矣。”<br><br>第耻在乡里作此生活，乃航海至沪。时四马路最为热闹，赁楼三楹，小憩行装。东瀛女子多来沪北设屋卖茶，特其品甚贱，捉臂捺胸，备诸丑态，大雅所不屑至。女初至见之，心窃鄙焉。因此声价自高，凡遇俗贾市商，辄不酬接，甚或加以白眼，于是名亦不甚着。<br><br>有倚雯楼主者，风流倜傥人也。道过申江，停踪旅馆。素知沪上为烟花渊薮，思来一扩眼界，特涂脂抹粉者，多不当意，遍访数家，辄未许可。忽闻人言：“有东洋茶楼者，即妓馆也。”爰笑谓其友曰：“食指动矣，他日我如此，必尝异味。”时已薄暮，令友导往。凡历数家，辄曰：“此牛鬼蛇神也，何所见不逮所闻耶？”至小华生所，一见如旧相识，情话斐，良久不去。友人知其意之所属，特呼咄嗟筵，为之洗尘。酒绿灯红，歌声忽发，悠扬宛转，令人之意也销。于是两情益密，遂留宿焉。生固工写生，临别索姬画像以去。九月中，以勾当公事，复过沪上，偷闲访之其家，小华喜甚。生袖出姬像示之，拈花微笑，维妙维肖。生日必一往，鸿爪雪泥，为之勾留者，殆浃二旬。时生方有朝鲜之行，捧檄遄征，未遑羁滞，黯然销魂，惟别而已。小华特吟四绝句以送其行，其诗云：<br><br>　　问从别后愁多少？一幅生绡替写真。<br>　　可惜丹青徒费手，不传幽恨只传神。<br>　　自推小卷自题词，珍重才郎笔一枝。<br>　　十八年来成底事，匆匆已过画眉时。<br>　　海国飘零弱絮多，倾城名士渺山河。<br>　　记从一识萧郎面，重唱人间《得宝歌》。<br>　　别已匆匆见更难，漫揉清泪当珠弹。<br>　　一痕鸿雪留君袖，愿把新诗当妾看。<br><br>后题云：<br><br>倚雯楼主重过沪江寓楼，欢然道故，盖别已三月矣。袖中出小册以示，乃为侬写照。似耶？非耶？惟主人知之。主人自六月东归，重阳风雨，又将航海北游。命自题词以存爪印。窃念异域羁身，竟得文章知己，岂佛家所谓缘耶？勉成四绝，不可为诗，一片至情，当随君北去。明治十九年十月十日大日本女子小华生自题并记。<br><br>明慧如此，即中华女子，尚所罕见，况日本乎哉？生话其事于友人花影玺巢，均有题词，亦并录焉：<br><br>《归国谣》两解<br><br>人去也，梦又阑珊灯又□。猛记别离情话，生绡侬替写。　　深浅翠眉谁画，过时幽恨惹。鸿雪一痕留下，与郎思索者。<br><br>人去也，顾影惊鸿翩然下。不辨是诗是画，墨痕和泪泻。　　东望海云楼榭，相思无翼借。闻说翠深红亚，个侬犹未嫁。<br><br>七绝四首，云：<br><br>　　长裾高髻自生妍，绿惨红愁亦可怜。<br>　　艳绝江郎一枝笔，替传幽怨补情天。<br>　　无言独立只凝眸，万种伤心万种愁。<br>　　一把泪丝收不住，可能流到海东头？<br>　　漫矜标格冠群芳，小艳疏香易断肠。<br>　　一种樱花好颜色，教侬惆怅忆姚黄。<br>　　绮梦年年感不禁，坠欢秋蒂渺难寻。<br>　　无端一幅生绡影，酒冷灯昏惹恨深。小华曾往京口，旋即返，以其地多硕腹贾，不解文字饮，莫有知其才者，故不能久留也。旋日本领事禁妓之令下，倚市门者群然返国，小华当亦在逐中。天南遁叟于壬午癸未两年自粤旋吴，每逢宴会，辄招小华为席纠，主觞政，相契数载，初不知其能诗也，亦可谓交臂失之矣。<br><br>时有阿中、阿超、阿玉者，皆同在沪北，而艳名早著者也。阿中，西京人，年仅十五，姿容妍丽，体质◆粹，颜色如桃花，红艳欲滴，又如晓霞将散，薄晕上腮，愈增其媚。初在西京学歌舞，隶于乐籍，时应客招，第所获金钱不多。适邻家姊妹来沪，多有弋厚利回者，辄生艳羡心。大坂有女子曰绮玉者，自恃其美，意在炫售，遂与阿中偕来，居于宝善街之会香亭。一日，华严外史集诸同人于酒楼，欲扩眼界，遽飞笺召之。为之介者，啸云生也。锦衣绣袱，艳绝冠时，与诸华妓参错列坐，菊秀兰芳，并极其妙，粉白黛绿，各复斗妍。阿中危坐不语，故作矜持。华妓琵琶既阕，亦弹三弦以侑觞，声呜呜然，如怨如慕，不知其云何也。坐中华妓俱偷眼视阿中，阿中亦复流波注目，视不转瞬，俱若自负其容之美者。阿中眉目位置，并皆端好，所微不足者，十指不能纤削耳，至于裙下双钩，可勿计也。阿中自此声誉顿噪，招之侍酒者殊不乏人。阿超神户人，瘦而不弱，清而能腴。评者以阿中为环，阿超为燕，并皆佳妙，洵非虚言。<br><br>阿超本小家女，曾于学校中习女红，读书史，旋以废学，为女师所黜，乃日趋于污下。西邻有阿朵者，年始十四五，已解为倚门生活。己卯春，天南遁叟航海作东瀛之游，道经神户，与琴溪子游涉山林，行歌互答，偶登诹访山浴温泉，归途遇二女子，目而艳之。时叟方托友觅妙人，翌日，有应召来者，即所遇之一也。小名阿朵。携之遍游浪华，纵观博览会，留九日别去。秋间回沪上，相良特设盛宴为叟洗尘，招集东瀛女子十许人，类皆皓齿明眸，纤◆入画，询之，则皆西人之外室也，月畀金饼数十枚，故容饰炫丽若此。中有一姝，淡妆素服，似曾相识，细忆之，即前时与阿朵偕行者也。问来此几时。以前月对。询阿朵近状。即于行箧中出阿朵致遁叟书。相良指首座者曰：“此即遁叟也。”乃含睇欲笑，重与叟言，叟始知其名为阿超。超曾至香海，以惮炎蒸，重返申江，寄居虹桥左畔，不设茗肆，有相识引致者，始许入室。善烹调，然华人殊不适于口。能作草书，萦蛇挽蚓，势亦飞舞。读唐诗琅琅上口，惟按其字句，详其格调，殆弗类也。壬午癸未两年，遁叟自粤还吴，阿超尚在，容华焕发，更胜前时。旋以母病回国。临别出小象赠叟，并系一诗云：<br><br>　　云萍吹合大瀛中，两地因缘两度逢。<br>　　君自勾留侬自去，从兹劳燕各西东。<br><br>阿玉，东京艺妓也。日东多以玉名女，犹粤东之以珠称娘也。少小即解音律，歌尤婉转悠扬，销魂荡魄。泰西有贵官莅至，遴择女子五十人习舞，以备宴会，一时新桥柳桥之艺妓，陡空其群，玉亦在选中。长袖翻云，彩裙覆凤，开合前后，进退疾徐，无不中节，观者击掌称善，名由是噪。浙人陈凤巢贾于日东，与女往来最密，有啮臂盟，誓相嫁娶。爰以五百金畀其母，一舸鸱夷，载之俱西。无何，陈死，玉无所依，流落沪上，重抱琵琶，僦屋四马路，与小菊同居。菊年稚于玉而美不逮。客来，彼此酬应，绝无猜妒。小菊能作擘窠大字，左右邻门上桃符，皆其所书，笔致楚楚，见者不知其出自日本女子也。玉能画山水人物，画成，小菊为之题字。顾地既卑下，往来者皆俗客贱贾，自调笑亵狎外，无有过而问之者。碧霏轩主，风雅士也，以招妓侑觞，数见不鲜，遂欲别翻新调，历访三日，乃得玉菊，告于天南遁叟曰：“此两姝皆尤物也，盍往观之？”遁叟以“此中岂有佳者，君殆皮相耶？”固邀始去。既至，则容色花妍，肌理雪白，颇可人意。各拥其一，围炉对酌。酒半，一歌一舞，容与翩跹，备极其乐，遁叟为罄无算爵。碧霏笑曰：“先生亦相皮者耳！何前倨而后恭也？”相与大噱。碧霏固能六法，乃教玉以钩勒皴染诸法，甫半月，已得其神似。玉自此卖画自给，不复作倚门生活矣。意欲嫁碧霏而赧于启齿，每见遁叟，必谆嘱招碧霏来。遁叟知其意，曰：“吾终当为小妮子成此美事，免至沦落天涯叹失所也。”碧霏家贫，藉笔墨以餬口，闻冶梅诸君皆以画名东瀛，往无不利，因此东游之兴勃然。意亦欲得玉，使其调黛研朱，拂笺捧研，为指臂助，且可为东瀛导师，不止解旅窗岑寂也。惮其索身价奢，未敢言。知遁叟代为撮合，喜甚。碧霏断弦已久，今以重续鸾胶请，居伉俪列，故不费一钱，竟得阿娇，藏诸金屋。时小菊亦已择人而事。于是三人结伴偕行，布帆遂发。是日姊妹行送行者以十数，击鲜烹肥，置酒为寿，豪丝脆竹，兴会淋漓。酒酣，玉起半跽遁叟前，解胸前所佩玉一方，为叟系于襟上，曰：“感君成就姻缘簿，得谐所愿，以此为赠。后日见此，如见妾也。”叟凄然称谢。玉遂东去。<br><br>天南遁叟曰：“天下之至无情者，莫如日本女子。其为客妻，阅人如传舍，绝无所动于中；数年聚首，临别绝无依恋色。问其有柔情缱绻，韵致缠绵，如胶漆之固结而不可解者乎？无有也。至于男女同浴堂，共罗帐，裸体相对，毫不避些子嫌，抑何了无遮碍，达观洞识若是哉！中国男女之事多以情，感情之所至，至有贯金石、动人天、感鬼神而不自知者。日女之薄于情也，在不知贵重其身始。然其为人客妻，亦有足取者：付以箧笥，畀之管钥，而绝无巧偷豪夺之弊，此则中国平康曲院中人所不及也。呜呼！风犹近古欤？”