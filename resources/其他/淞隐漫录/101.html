三十三天雨花，区为上中下三界；散花女史，亦分三等：上界天女，中界仙女，下界神女。各管其所辖之界，每界凡十有二人。此为中界。<br><br>一曰徐润玉。润玉如经雨海棠，鲜妍中有荏弱不胜之态。诗云：<br><br>　　昔种垂杨树，依依在汉南。<br>　　今看飞絮影，落落满江潭。<br>　　逝水年难转，飘茵志岂甘。<br>　　料迟箫史至，吹风引鸾骖。<br><br>姬本姓张，出徐宝玉门下，为高足弟子。媚骨轻躯，细腰纤趾，洵一时之秀也。工南词，每歌一阕，珠喉宛转，听者神移。有探花郎来自榕垣，偶一见姬，属意焉，立呼房老，为之梳栊，由此声价顿高。　　主人亲见其髫龀之年，故诗中具有深感。<br><br>二曰张惠贞。惠贞如娇娃就乳，依依蔼蔼，意状动人。诗云：<br><br>　　十三娇约鬓，十四弄筝琶。<br>　　十五严梳裹，亭亭艳若花。<br>　　芳情猜梦雨，昵语媚流霞。<br>　　还恐桃源误，来时路莫差。<br>　<br>姬产自虞山，本姓朱，字素芬。既来沪上，与善贞同居，年小善贞一岁，两好无猜，极为和婉。斜川隐客，花国平章也。一日，偕友往访，惊为艳绝，顾谓其友曰：“沪上名花，惟此一枝差强人意耳。”遂定情焉。开筵昵饮，曲尽缠绵，由此日必一至。<br><br>三曰王玉雯。玉雯如女侠靓妆，眉宇间尚带精悍之色。诗云：<br><br>　　一曲玲珑玉，当筵按拍迟。<br>　　曾因予薄醉，更为尔题诗。<br>　　鸿爪三年隔，蛾眉万口知。<br>　　何时檀板侧，重与赋芳姿？<br><br>余见玉雯，仅十许龄，雾里看花客招来侑觞，依依肘下，殊可人意。后来芳誉日隆，而人亦渐见其长，但修不足而广有余，似逊苗条态度。然面呈圆月，转秋波，骋妍竞媚，亦属当行，未可以躯同扇坠、肩并山峰而少之也。姬后定香巢于鼎丰里，岁晚偕雾里看花客往访，姬知余有《歇浦芳丛志》之作，特请附名其间。余谓雾里客以风流之教主，撰花月之定评，一时当为纸贵，何必乞言于天南一叟哉？然姬花史中之巨擘，即不请，尚当取魁蕊榜，岂有明珠而遗于珊网哉？<br><br>四曰李韵兰。韵兰如文姬异域，啼笑均难。诗云：<br><br>　　婉娩闺房秀，何缘逐圂来？<br>　　梦怜三月堕，曲谱四弦哀。<br>　　白日淹如夜，红颜蹇似才。<br>　　江湖逢侠士，须夺美人回。<br><br>韵兰，未识其人，似以良家而误堕风尘者。飞絮落花，飘藩坠圂，亦殊可惜已！俟晤　　主人，当询其详。五曰张善贞。善贞如南枝报春，冷香外敷，温意内蓄。诗云：<br><br>　　瘦影自温存，知心月一痕。<br>　　韶华宁久驻，幽怨共谁论？<br>　　志洁羞谐媚，情多役梦魂。<br>　　前途芳草绿，应亦念王孙。善贞，琴川人。工南词，颇解书史。身材娜，丰韵娉婷，惟颔下略觉超前，似损其妍。然神情态度，有目者已觉“我见犹怜”，固曲院之妙人也。擅长琵琶，趣领环中，音流弦外，宛转缠绵，能令听者神移志夺。余屡于酒座中见之，未尝一诣其家。罗浮山人曾赏识之，姬高自位置，意若不屑也。尝游申园，天阴酿雪，来者绝少，惟姬先在，因与清谈瀹茗，絮话家常，竟晷始别。<br><br>六曰吴少琴。少琴如名士逃禅，岑寂之中，未忘偃蹇。诗云：<br><br>　　素女奏瑶瑟，不知秋夜凉。<br>　　卷帘惟淡月，入户有残妆。<br>　　静极还生感，愁来未是狂。<br>　　西邻工巧笑，早已嫁王昌。少琴亦琴川人，初住公兴，后迁毓秀。工度曲，善弹琵琶，虽年华已过，而逸态馀姿，犹觉天然秀倩。东武惜红生颇加青睐，称为妙人。尝于广场听其度曲，抑扬宛转，雅韵欲仙，举座无不击节叹赏。惜红生赠以二十八字云：<br>　　玉肌掩映烛光馀，促柱危弦寄慨初。<br>　　浑在广寒宫里住，水晶帘底并观书。<br><br>七曰周侣琴。侣琴似秋径幽花，虽遇赏心，时愁风露。诗云：<br><br>　　萼华条脱在，珍重付羊权。<br>　　皓月仍相照，浮云只自怜。<br>　　庭闲蜗学篆，镫暗鼠惊弦。<br>　　谁识姬姜意，温存但酒边。<br><br>侣琴纤躯细骨，能作掌上舞。容华娟妙，静气迎人。入其室者，颇觉矜平躁释。瀹茗清谈，可以对坐竟日。河阳花尹自都门来，一见爱之，谓有闺媛风度，由是酒楼剧院，无日不以红笺招致，几于非姬不乐也。姬亦雅相缱绻，愿列画屏。拟出二千金为量珠之聘，后以蜚语，卒不果。<br><br>八曰朱艳卿。艳卿神情散朗，如谢家道蕴，有林下风。诗云：<br><br>　　嫩寒修竹里，徙倚恐难胜。<br>　　世事如云薄，年华似水增。<br>　　香痕温镜槛，幽梦就窗镫。<br>　　蕴藉真殊俗，相知悔未曾。<br><br>艳卿久于平康，浑如词坛老宿，所作文字，按部就班。与人酬应，谑浪笑傲，无所不至。余友道希居士自北来南，一见艳卿，极加赏识，征歌侑酒，招之无虚日。漱泉司马熟经竹西风月，又游梁溪，所眷有香者，绝色也。工诗，善画墨梅，倡答诗词，已如束笋，殆所谓“曾经沧海”者矣。然见艳卿，亦为心折，则艳卿之足以动人处，不徒在区区之容色也，可知矣。想见玉环当日被呼“肥婢”，马嵬之梦年已三十有八，然宠爱萃于一身，后宫佳丽三千，明皇直以土苴视之，－－－自古承恩，初不在貌，诚然哉！<br><br>九曰胡薇卿。薇卿细腻风光，如观管夫人墨楷。诗云：<br><br>　　姚冶遍纨绮，庄姝度已微。<br>　　素心轻侧艳，圂俗任天机。<br>　　清浅银河梦，□闲玉女扉。<br>　　即论娟逸态，也合世间希。<br><br>薇卿为胡六娘养女，一时艳名噪甚，远出其姊杏卿上。月貌呈妍，星眸夺媚。或有以《红楼梦》中薛宝钗称之，比拟允当。风雅士眷之者，有柳隐词人、听涛轩主，皆有赠言，清辞丽句，糊壁几满。有一粤中贵官，颇加青眼，缠头所掷，动盈箧笥。姊妹花皆艳之，而姬殊不以惑其心。无何，贵官以墨败，人皆服其有先见。十曰张秀玲。秀玲如龙女参禅，顾善财而微笑。诗云：<br><br>　　锁骨莲花面，人天此化身。<br>　　慧能传目语，娇每出颜嗔。<br>　　绮席飞觞政，香车碾曲尘。<br>　　低徊陈迹在，残梦绕春申。秀玲未知其出处，然举一轶事，亦殊足以解颐者。姬颇识字，好掉文袋。尝以韩冬郎《香奁集》中有“暗中微觉绣鞋香”句，谓鞋系下体亵物，不秽足矣，何至远香袭人？以此问客。客亦俗流，殊不能答。或告之曰：“近日闺姝鞋底有抽屉，中实麝尘，行步霏霏，若印香屑。”由此秀玲辄仿为之，然其足实六寸肤圆者，乞灵于木底。人传以为笑。十一曰冯兰初。兰初如茅屋幽姿，自怜顾影。诗云：　　萝屋费绸缪，飘零又几秋。<br>　　生涯原是梦，身世别含愁。<br>　　杳杳占乌鹊，迟迟望女牛。<br>　　浮踪须有定，莫怅水西流。<br><br>兰初，吴人。始居荟芳里，香名远播，门外车马如织。纫秋主人，名下士也，方从南楚言旋，薄游沪上，问柳寻花，迄无当意，一见兰初，极为倾慕，遂结芳盟。继欲为之脱乐籍，以事阻，夙缘前定岂虚语哉！江左浪仙亦与之缔好，赠以二绝云：<br><br>　　冰肌玉骨雪丰神，浅笑佯嗔总可人。<br>　　眉月初三花第一，芳名占尽沪江春。<br>　　但有愁堪埋绝地，更无石可补情天。<br>　　扬州梦醒知何日，载酒江湖已十年。<br><br>十二曰王莲舫。莲舫如任女题笺，为情牵惹。诗云：　　琪树生尘世，天然色可餐。<br>　　如何单枕畔，偏畏一人寒。<br>　　汉帐频来凤，牀栖不是鸾。<br>　　可能矜异卉？重迭筑雕阑。莲舫为申江十美之一，多所纪述，兹不复赘。闻出水登陆后，已一索得男云。