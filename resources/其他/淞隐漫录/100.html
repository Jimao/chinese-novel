轩主，文坛中之飞将军也。以应聘衡文，侨寓岭南，虽波路迢遥，山川间阻，而河鱼天雁，消息时通。去岁从邮筒中寄余《琴梦寐语》，所列二十四花史，皆青楼中女子，与余素相识面者；今又寄《三十三天雨花》诗，凡得三十六人，人各系以一诗，而余为之注，名之曰《三十六鸳鸯谱》。以篇幅太长，区为上中下三篇。<br><br>其一曰郑桂卿。桂卿仙骨珊珊，如瑶清女侍，尘偶固不易谐。诗云：　　仙人鸾尾帚，日日扫琼花。<br>　　碧牖迎晨瀣，青台隐暮霞。<br>　　谁怜神女赋，不及小姑家。<br>　　甲帐霜寒夜，凝愁未有涯。<br><br>按桂卿籍隶江右，初来沪上，僦居西荟芳里。其姊曰月香、菊香，并擅盛名，齐张艳帜。桂卿行四，以“四先生”著称。江西班素擅歌曲，男女合奏，铁板铜琶，声调高逸，人家多喜招致。独桂卿以声价自高，不屑一往也。旋移住公阳里。桃花门巷，凡鸟谁题；杨柳楼台，游骢常系。有一贵官颇赏识桂卿，尝设宴招二爱仙人、淞北玉生小饮其室中。生一见桂卿，错愕如旧识，继忆之乃见自梦中。初，生梦至一处，有二姝在焉，光艳动人。所悬楹联有曰“月辉三界外；香满一轮中”；有曰“菊秀兰芳宜独赏；香温茶熟静无言”。生谓“犹是寻常语”。二姝颇有愠色，请生题赠。时有双髻雏姬在旁捧研者，即桂卿也。因为贵官话前梦，曰：“此番一见，亦可谓续梦中缘矣。”<br>　　二曰顾兰荪。兰荪如清门闺秀，慕者虽多，要非豪贵能所篡取。诗云：<br><br>　　似花兼似玉，种得此温柔。<br>　　未许轻如愿，能无念莫愁。<br>　　梦回星在户，香烬月移楼。<br>　　只合瞢腾忆，何因问蹇□？兰荪，吴人。玉骨冰肌，清丽罕匹。香草轩主人尤眷之，出重资为之梳栊。姬善于词令，酬应极工。间出一语，广座为之解颐。每侑觞劝酒，席上客辄为尽，虽量窄蕉叶者，亦雅不欲辞。年来屡冠花榜，评者谓其明善睐，其秀在骨。丙戌夏间，忽尔徙居僻巷，闭门谢客，垂帘独坐，扫地焚香，或谓其必别有所属意者矣。丁亥正月，僦屋北里，仍作旧生活。三分媚韵，一段娇姿，尚堪为平康领袖也。　　轩主于感旧诗中已曾及兰荪，顾彼因剑气珠光之语而并咏之，此则专为兰荪发也。<br><br>三曰谢宝韵。宝韵如天女散花，时时拂袂。诗云：<br><br>　　帘内一重纱，春人影似花。<br>　　风怀随宛转，词令最聪华。<br>　　迫袜怜腰素，回波衬脸霞。<br>　　笙歌良夜月，多半属儿家。<br><br>宝韵籍隶苏台，家居尚仁里。其母曰三娘，为房老中之巨擘。姬年甫破瓜，芳誉远播，客以红笺招致者，一夕无虑十数。饮兴颇豪，代客酬酢，并得其欢。举止潇洒，词锋灵警，当选令飞觞之际，一举十觥，无不辟易，病叶狂花，咸退避三舍。醉颜微酡之候，目光外露，灼灼视人，益觉其媚。余友鸿印雪畦特加青睐。四曰王雅卿。雅卿态浓意远，如画家高格，非佳士，不应其求。诗云：　　连璧光千尺，焉知炫贾胡。<br>　　一从栖俗久，翻觉赏音孤。<br>　　浅恨吟红豆，遥情寄碧梧。<br>　　漫劳从蹇卫，磨镜岂凡夫。<br><br>雅卿幼生淮北，长住淞南。王桂卿假母见其娴静有致，遂女蓄之，因冒姓王。桂卿声名籍甚。姬亦为后起之秀，圆靥承颧，长眉入鬓，固一时翘楚。惟故作矜持，不轻启齿，人以笑比河清拟之，以是颇损其媚。秋声馆主屡乞诗于玉生，意将列之画屏。旋以驱车皖南，卒不果。<br><br>五曰徐雅仙。雅仙如宓妃示梦，意感陈思。诗云：　　荳蔻梢头见，初知竞绮罗。<br>　　樱桃花下久，渐已厌笙歌。<br>　　青眼当谁是？红颜奈尔何！<br>　　似闻贻玉□，颇亦患情多。<br><br>雅仙，姑苏良家女。本姓朱，至沪后学琵琶词曲于徐宝玉，遂从其姓。姬眉含黛影，脸泛霞光，浑如风和杨柳，雨润桃花；双眸炯然，清如秋水。僦居东荟芳，枇杷巷底，宾从如云。余友稻香村农亟誉之，颇加缱绻。忏情侍者曾与之有一夕缘，赠以楹联云：“宜歌大雅，宜歌小雅；欲成天仙，欲成地仙。”别饶逸致。<br><br>六曰张书玉。书玉如词坛名宿，寻常一语，亦耐人三日思。诗云：　　疑絮复疑萍，浮生那惯经。<br>　　旧愁鸳牒冷，残梦蝶魂醒。<br>　　花落枝犹恋，琴孤曲未停。<br>　　江关萧瑟意，为尔感飘零。<br><br>沪上有两张书玉，此所咏则与张书金同时者也，其擅名为最早。姬性绝慧警，识字知书。晨妆甫罢，即手一卷不释。余曾赠以《野叟曝言》，闻内有淫亵语，即不欲观。余笑曰：“卿真道学中人也。不知迦叶参禅，摩登悟道，当从此入。”姬雪肤花貌，旖旎风流，态有余妍。词多雅韵，真觉章台中不可多遘。现避嚣趋寂，新筑三椽，人踪罕至云。七曰王佩兰。佩兰如宝儿含笑，出自天真，视争妍竞媚者有别。诗云：<br><br>　　莺语出林中，时花映日红。<br>　　斯人最娇小，镇日倚春风。<br>　　暖爱心香郁，圆知耳性聪。<br>　　但酬儿女愿，何苦学英雄？<br><br>佩兰产自甬江，来居歇浦。鸦髻初梳，声名噪甚。门外停车访艳者，流水游龙，彻宵不绝。有贵公子航海远来，一见惊其明艳。公子丰姿朗澈，固如玉树临风，两情交映，缱绻臻至，缠头所掷，数日间已至千金，一时勾栏中传为嘉话。姬近日玉躯渐长，颇觉苗条。其妹曰瑞卿，亦可人也。<br><br>八曰吴慧珍。慧珍如初日芙蓉，韶秀可爱。诗云：　　绛仙才调好，欲学女相如。<br>　　目慧能持鉴，心灵更乞书。<br>　　兰云围鬓浅，萝月照窗虚。<br>　　闲说占鞋久，能无盼钿车？余初见慧珍，仅十二龄许，身躯娇小，真如飞燕，依依肘下，宛转随人。酬答之间，善伺人意，词令妙品，可以无愧。姬性灵警，南词北曲，无所不工。或疑其流丽有之，端庄未也，则又当别论矣。<br><br>九曰陆月舫。月舫如雨后山光，青翠欲滴，令人爱玩不置。诗云：<br><br>　　春思满瑶京，春风理玉笙。<br>　　忽闻歌雅调，知是董双成。<br>　　照座真无色，逢时悔有名。<br>　　何如鸳牒上，好好注长生。<br><br>月舫容态清华，姿质□粹，玉肌花貌，艳绝一时。淞北玉生雅爱之，极力为之提唱，缠头之外，赠以诗词，朝出夕刊，遍传曲里，几于纸贵洛阳，因之名誉鹊起，争以识面为荣。姬靓妆端坐，落落有大家风，绝无章台中轻佻积习。或谓其外静内动，恐未必然。惟年逾破瓜，而自守如玉。有与之相昵者，戏问何时可以梳栊，一致缠绵？则曰：“且待闰正月。”问者为之丧气。<br><br>十曰沈筱宝。筱宝如幽兰初开，和风相送。诗云：　　袅袅婷婷态，浓浓淡淡妆。<br>　　豪情飞玉◆，娇语炙银簧。<br>　　衣袂分韩掾，鞋弓学◆娘。<br>　　柔情兼皓质，自合一城狂。<br><br>姬产自良家，忽操贱业，故眉黛间时含隐恨。能作青白眼，富商俗贾苟不合其意，辄以闭门羹待之。余曾于友人席上见之，玉颜照座，光艳动人。后拟往访，卒未果。<br><br>十一曰吕翠兰。翠兰如闺娃斗草，慧心胜致，颇思求异于人。诗云：<br><br>　　幽人违世久，媚服亦何为？<br>　　空谷知音少，寒闺引梦迟。<br>　　有香存澹雅，无语托娇痴。<br>　　予亦孤吟者，因君寄艳思。<br><br>姬年仅十四，言词隽妙，能得人欢。娇容素面，不屑乞怜于脂粉，然蛾眉淡扫，犀齿微嫣，自令见者尽眙。其母虽属徐娘，丰韵犹饶，老蚌固宜出此明珠。<br><br>十二曰周葆珍。葆珍如小家碧玉，神情意态，宛转可怜。诗云：<br><br>　　廿四桥边月，偏来照异乡。<br>　　韶龄花稚弱，梦影絮凄凉。<br>　　悦俗摹吴语，怀清郁楚香。<br>　　明珠三十斛，谁与筑金堂。<br><br>葆珍湖北人。余初未相识，未敢妄注。