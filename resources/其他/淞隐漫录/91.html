居士，即向所称花影词人也。工诗善词。所作古文，瓣香庐陵，盖于桐城望溪间参一席焉。于经尤精小学，每谈文字禅，必高踞最上乘，或谓夺戴凭席，折朱云角，洵无多让焉。以是名闻远近，大江南北，无与抗手。当轴知其才，必多方罗致之，延为幕府上客，游屐所至，虚左以待。偶有不合，拂袖径去，人于是咸高其品。余之识居士，盖在壬午癸未两年，订车笠之交，结苔岑之契，多追逐于酒旗歌版间。余于同治壬戌浮海至粤，光绪己卯言旋沪上。金樽檀板，重入欢场，席帽鞋，复寻故迹，从此迷香洞中，遂有王郎题壁诗矣。余之相识，大半为居士所知。停车访艳，载酒看花，殆无虚日。护持风雨，具有同心，拯拔沈沦，徒成痴愿。此编所纪十有二人，皆光绪以来事。首李湘兰者，以其端操似桂珠而福过之，绍前美风后媛也；终以李琴书，一顾之恩，同于一饭，以是为有榛苓之思焉。嗟乎！鹣山鲽海，十年怀不字之贞；象管鸾笺，千古作伤心之语。敢云红粉，可托知音？欲浣青衫，恐多古泪。吟来春恨，适符花信之风；话到秋思，定化蒓边之雨。一曰李湘兰。　　小楼风雨话酸辛，青眼曾怜失意人。<br>　　却扇诗成侬愿慰，感甄不赋洛妃神。<br><br>李湘兰，本姓施氏，小字三宝，一名沅南。通州人。幼为常熟李锡亭养女，遂从其姓。李先有之女曰佩兰，习弹词，业有声。湘兰继之。性尤静婉。工写兰，善弈。生本良家，故自守至严峻。虽以是撄客怒，不悔也。予于癸未岁下第南还，意颇凉踽，因时从清话，悉其始末甚详，知必不以风尘终老。今果与佩兰先后俱得所归，其后福正未可限量矣。<br><br>一曰朱逸卿。　　背人泪沁海棠枝，万种幽忧只自知。<br>　　谁信孤衾宵转侧，鳏鱼也有不眠时。<br><br>朱逸卿，本姓张氏，名葆珍。嘉兴人，生于吴郡。八岁丧母。其父以浮荡倾其家，遂鬻女于鸨媪，学弹词艺。长而丰艳明慧，声誉甚噪，恒以缠头所入供其父粥资。迨父殁，逸卿年亦及笄，因百计脱籍，择地以葬其二亲，怃然有从良之志。人事乖忤，灵匹犹虚，萝屋缄愁，宵长恨永，正如李后主所云“此中日夕以泪洗面”者，时人遂以海棠怨女目之。予尝有句云：“我亲犹未葬，愧杀对卿时。待欲呼将伯，还愁未可知。”癸未南还，又赠以联云：“人中麟凤难终逸，湖上鸳鸯或是卿。”盖亦不自知相感之何以深焉。一曰陈筱宝。<br><br>　　闲把新诗课小鬟，华年逝水去潺潺。<br>　　些儿隐恨知难遣，略见愁痕上远山。陈筱宝，名筠，字兰隐。扬州人。本姓孔氏，名巧云。丰容盛轫，善画知书，时有“玉胡蝶”之目。性爱闲静。卧楼三楹，极雅洁。庀书画图籍甚富，笔牀砚匣，位置咸宜。常兀坐观书，以消永昼。女奴辈亦各手一编，咿唔之声，达于户外。予尝谑之曰：“女先生勤读如此，将应秀才试耶？”顾年已逾笄，虽处境甚丰，而眉目间若时有黯淡之色，盖家庭之际，正自有不能明言者在也。一曰姚婉卿。<br><br>　　灵淑锺来气独清，翻怜六载误虚名。<br>　　梅魂淡冶兰香媚，更有何人肖婉卿。<br><br>姚婉卿与其姊倩卿齐名，号“琴川二姚”。明慧知书。于高才之士，尤酬接不倦。顾倩卿性傲而享名最盛，正如天半朱霞，云中白鹤，可望而不可即。婉卿温词应物，雅意怜才，其名贵处固不易到，其真率处尤不可及。世之浮慕与生妒者，皆不知婉卿者也。此如文中高格，非息心静气，乌能领其旨趣哉？一曰周素娥。<br><br>　　泥人存想是秋波，纵不相怜亦奈何。<br>　　闻说扃愁朱阁里，临溪闲看野鸳多。<br><br>周素娥，本顾氏女，扬州人，或云宁波。小名银宝。貌妍情逸，秋波一顾，尤艳冶动人。后卒归吴兴某氏，闻防制颇严云。<br><br>一曰孙霭青。<br><br>　　共我无情似有情，嬉春同听马车声。<br>　　生憎鸩鸟为媒急，从此红颜隐姓名。<br><br>孙霭青，无锡人。端正娇好，颇自矜贵。予屡从友人座间遇之，其后间相过从，或同游览，终未以酒纠相屈，而意殊不薄。及为某总戎所扰，销声匿迹，从此惊鸿小影，徒得诸想象间矣。<br><br>一曰胡宝玉、顾兰荪。<br><br>　　剑气能开海国春，珠光来照座中人。<br>　　温柔恰称娇娃体，豪侠休嗤姹女身。<br><br>华妆□□，而逼视有英气者，胡宝玉也；柔姿窈窕，而莹然如有光者，顾兰荪也。胡已中年，顾尚韶齿；胡颇荡逸，为世所讥，顾亦新被疑似之毁。然吾友东鸥季公尝以剑气目胡，珠光拟顾，谓海上有此二人，足以涵盖一切。目论者多不信之，予则谓季公之言乃知言也。一曰朱秀卿。<br><br>　　吊梦歌离事可伤，涂脂重理旧时妆。<br>　　酒边听唱开元曲，触惹青衫泪数行。<br><br>朱秀卿，常熟人。本海上弹词翘楚，名在公之放二十四书品。十年前曾一见之，后嫁其乡人某氏，相依八载，复以贫故堕落。岁乙酉重晤海上，尚能略记往事，而时移势易，尤甚浔阳商妇之悲矣。<br><br>一曰吴新卿。　　仪度纤出自然，韶龄三五玉翩跹。<br>　　华严遍识诸天女，合什端应礼此仙。<br><br>吴新卿，平湖人。髫年绮貌，秀外慧中，论者以为一时无两。予谓近十年中，海上风气，争尚佻荡，前辈庄姝之度，存者甚稀。新卿色既韶令，性尤静雅，正宜勉绍前徽，撑此东南金粉耳。一曰金如意。<br><br>　　三生艳迹绮年多，花月匆匆隙影过。<br>　　姊妹劝谐尘世偶，未知尘世更如何。<br>　　金如意，亦吴人。庚辛之间，艳名甚着，今年二十余矣，憔悴风尘，犹未能捐弃故业，盖遭际若斯之难也。<br><br>一曰陈菊卿。<br><br>　　韩娥歌韵动梁尘，小极真怜荳蔻身。<br>　　莫倚新声羞侧媚，世间识曲本无人。<br><br>陈菊卿，吴人。年十五。善歌。娟秀静逸，举止大方，吴门板局之风，于兹未坠。性颇傲，恒以细故失客子欢。予谓古来名流之不偶，何以异是？<br><br>一曰李琴书。　　似曾相识共轩渠，飞鸟依人态有余。<br>　　今日琴书感飘泊，更教人忆李琴书。<br><br>李琴书者，居百福巷。其初曰张琴书也。年十六，貌秀而和。曾于海艘送客时邂逅见之，后数月遇于申园，相视而笑，意殊习熟，盖其慧性强记，颇留意风尘士也。今者海天寥阔，竟不能不有感于斯人矣。<br><br>天南遁叟曰：此卷中诸名姬，自周素娥、孙霭青、陈菊卿外，余皆与之往还，按拍征歌，飞觞侑酒，谬许审音之涓子，错呼顾曲之周郎。有时追忆影尘，深悲风絮，与之评红品绿，怀古慨今，如谈开元天宝遗事，令人欷◆欲绝。湘兰余始遇之于文道希席上，道希以承恩邀宠，不在乎貌为言，大拂居士之意。平心论之，静穆自好，然意远，可以一扫俗氛耳。逸卿明丽秀媚，兼有其胜。初见之时，蝤蛴颈上微有红痕，询之，以患痰核对。愈后重逢，益觉其美，真如《西厢记》所云“出落得别样风流”也。现居尚仁里，枇杷门巷，宾从如云，于章台中尚首屈一指云。筱宝秀靥生涡，圆姿替月。或以其丰容粹质，特举薛宝钗比之。所眷多名流巨贾，月积缠头，动至盈笥，姊妹行辄艳羡之。婉卿以身价自高，一时所赏识者，皆达官贵人，市廛龌龊子不屑顾也。曾为琴溪子所厄，妒之者辄造蜚语，然见其面，每自愧弗如。婉卿亦略识字，性喜文人，然必以翰林为尚，其犹未离俗见欤？胡宝玉齿虽迟暮，性尚风流，服御之华，照耀北里。或谓其佳侠含光，气宇自异，三分丰韵，尚堪树帜勾栏。去岁遇粤东某孝廉，特赏识之，倾囊以博其欢，姬两渡珠江，得餍所欲，盖手段不在十索丁娘下也。顾兰荪丰神娟秀，清丽居宗，花模样玉精神差堪比拟。曾为关石道人所昵。余屡过访，尝赠楹联云：“兰蕙同心原绰约，荪荃竟体自芬芳。”吴新卿细腰纤趾，秀韵珊珊，绰约身材，轻盈如燕。余戏以香扇坠呼之，谓其有似李香君也。与陆月舫为手帕姊妹，甚亲昵。惜红生久与之狎，赠诗殊伙。李琴书如玉丰姿，破瓜年纪，娉婷婀娜，其媚在骨。本姓张，小住金阊，其母不谋于父，私挈之来沪，遂堕平康。其父寻踪而至，欲控之官，贿以三百金乃免。“醴泉无源，芝草无根”，洵哉！然卒阱于风尘，自愿之欤？抑为母所逼欤？