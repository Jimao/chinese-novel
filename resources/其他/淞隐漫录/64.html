媚梨，英国美女子，世所称尤物者也。生于伦敦京城，固世家裔冑，稍式微矣。女父掌教书院，颇有文名。女兄考授律正，衙署中公务，必延其折衷。女生而警慧绝伦，书过目即能成诵。各国语言文字，悉能通晓，而尤擅长于算学，时出新意，虽畴人家名宿，无不敛手推服。塾中同学有约翰者，美丰姿，最精于几何、代数，与女同一师。暇时各出疑义，相与辨析。女所思奇幻，迥不犹人。生虽略输一着，总以授受同一渊源，堪称伯仲。生与女两相爱悦，目成眉许，誓为伉俪，惟约翰为乐工子，与女门阀非敌体，故格于父母命，不得行。盖泰西虽由男女相悦而婚，然门第悬殊，家世清浊攸异，亦不能遽为撮合也。顾二人此时志比漆胶，心坚铁石，难以骤离，因闻姻事不谐，两情抑郁，计不如先作比翼之鲽鹣，莫为分飞之劳燕。距书塾半里许有一山，峰峦重迭，树木扶疏。山不甚高，其上有故侯第，荒废已久，尚留数椽，为游人憩息之所，特其地深僻，人罕至者。生女相约于此，以遂幽欢，缱绻方浓，绵臻至，如是者非一日，幽期密约，率以为常，拂墙花影，人无知者。<br><br>女年及笄，父母拟为之议婚他族。偶有吹箫求凤者栗姓，名西门，家拥厚资，貌亦翩翩，而女殊弗愿。女父母仰其富，曲意承奉，至则必使女出见，与之周旋。女姿容秀丽，两颊如菡萏凌风，晓霞将放，愈形其媚，西门亦深眷之。女母时以女意达西门，多所赠遗，而女弗知也。西门亦以珍异作答，恒致之女侧，时夸其情深意厚，谓：“阅国中，年少而貌美、家豪而职贵如西门者，能有几人？而彼意专注于汝，此固可遇而不可求者也，奈何交臂而失此良缘也哉？”女亦为心动，由此婚议遂定，急择期成礼，延牧师诵经于会堂，为之合卺。是日宾朋毕集，仪文之盛，陈设之华，一时罕俪。<br><br>酒阑客散，新郎方拟入房，忽有美少年来招之出外，曰：“将以密事奉告。”新郎见其人初不相识，讶甚。其人即于怀中出一巨函，授新郎曰：“归启阅之自知。”匆促遽去。其人非他，约翰也。新郎既得书，到别室览焉。斜行细字，格妙簪花，乃闺阁中女子手笔也。细审牍尾署名，则媚梨也。其中所言，皆愿结为夫妇语，引誓山河，证盟日月，以至桑间私会，花下输情，无不尽露纸上。西门不觉愤气填膺，怒发上指，抽壁间宝剑斲案曰：“不杀此一对野鸳鸯，何以泄我胸中郁勃哉！”于箧中取六门手枪，径入新房。女犹卸妆未睡，瞥睹生至，起而相迎，嫣然一笑，遽与接吻。生觉吹气如兰，玉颊相偎之际，冰肌滑腻无比，一缕幽情，如茧自缚。转念：“天生丽质，杀之不祥。我自无福消受耳！”默不一言，仍返书斋，濡墨淋漓，急写一札，与女诀别，以前函同作一缄，呼婢授女，闭门开枪自击，轰然一声，仆地殒命。女得书，知事已露，急投之火中，以灭迹焉。啜泣竟夕，辗转难安。思欲自裁，卒不能决。天明，知生自杀，合家鼎沸，争来问女，女泣言弗知。数日，渐有窃窃议女前事者。女度弗能容，遂大归焉。父母戒勿令出外。久之，约翰前来省女，女父母命阍人绝之，而弗以告女。女独居无伴，静极思动。自念：“在己国中，必无问名者。不如作汗漫游，藉豁襟抱。素闻中土繁华，远胜欧洲，其人物之美丽，服饰之灿烂，山川之秀奇，物产之富庶，于天下首屈一指焉。”请于父母，航海东行。女父母许之，赍金钱万镑为行资。<br><br>甫登舟，见一华人自英旋华，容貌魁玮，衣冠赫，船主谓女曰：“此中华贵官也。”客本惊女妖冶，思通款曲，遂以船主为介，与女执手为礼，而致殷懃焉。客略能操英国方言，女思学华语，每日倩客教导，遂相亲密。询知客姓丰，字玉田，在中土尚未有室。女思嫁之，私以终身订。客谢曰：“贵国居处饮食，皆异于华。供养之费不资，日食万钱，犹嫌无下箸处。我窭人子耳，恐枳棘中非可以栖鸾凤也。”女笑曰：“子将谓余不能耐贫苦哉？余西邻有律丽者，贫家女子也。闻至华后设绛帐教授女徒，月得百金，可以自给。余亦可仿效其所行。况余囊中携有五万金，即存银肆权子母，亦可无冻馁忧。子何必屑屑然多虑为哉？”客从之，于是遂成嘉耦，恩爱倍笃，跬步弗离。既抵香港，女即欲僦屋作久居计。客曰：“余北方人也，不能耐此炎。不如居汉臯，为南北适中之地，寒暖亦相均。”女曰：“余固欲遍历中土一周，何处风土清嘉，即可托足焉。”客曰：“善。”遂道鹭江，经歇浦，历浔阳，汉臯。每至一地，盘桓匝月。继欲觇皇都之壮丽，复自芝罘达析津，而至京师焉。女谓天下□□之盛，无如上海，由北言旋，遂寄一廛。<br><br>女于算法中尤善测量，能令枪炮命中及远，无一虚发。当海疆告警，边境骚然，女谓客曰：“子其行矣。大丈夫立功徼外，正在斯时。余也不才，窃愿从君一往。苟不能立靖海氛，甘膺巨罚。”客曰：“卿一弱女子，而勇于赴敌如此，小戎、驷之风，复见于今矣。我乃不如巾帼，负此须眉矣。我其从卿行也。”即附兵舶赴闽江。途中见有盗舟数艘，方劫掠商船，扬帆疾驶。女以纪限镜仪测量远近，告驾驶者曰：“是可击而沈也。”众皆迂笑之。女愤甚，命客装储药弹若干，炮移置若干度，三发而沈三舟。众于是乃叹其神。顾卒不能见用于时，落寞而归。约翰知女之游东土也，以为此行也必为己耳，盖至华则无所约束，而曩日之盟庶可践矣。急欲追踪而至，而一时苦乏资斧，爰尽货其所有，得金钱七百镑。闻女橐中携有重资，跃然喜曰：“但得见彼，则累累者悉归我挥霍耳。”及至，访女，屡不相值。后稔女已嫁华人，则忿然曰：“彼其之子，抑何负心乃尔！絮薄花浮，于今为信。我见必手刃之，必使男女双双杀却，庶快我意！”因未识客之面目，恐致误杀，特托人以重价购其小象，朝夕谛视之，恒伏伺要道，欲得而甘心焉。<br><br>女重回沪上，买屋虹口。精庐三椽，小园五亩，颇具萧寂幽闲之致。延女师教以文字，居然能把笔学书，旁通说部；言语操华音，正如莺簧乍转，鹦舌初调，隔室听之，几不辨为西妇也。从客薄游江浙，易华妆作中国女子，倍形媚，惟嫌云鬓微黄，秋波稍碧耳。裙下双趺，不耐迫袜，乃着自制绣履，头窄而跟圆，略乞灵于高底，虽行步婀娜，而体态益觉苗条。客喜曰：“卿肯如是装束，即携至家乡，谬谓娶自南方者，亦复谁能识破哉？”女笑曰：“偶一为之，聊以解嘲；若日日效颦，殊觉强人以所难也。”女偕客陟虎阜，历武陵，乘画舫，荡兰浆，往来于莫愁西子湖中，见者皆惊其艳丽。往游留园，亦招武迎芷、金瑞卿诸校书前来侑觞，品评花月，均出其下，且并不知其为西方美人也。<br><br>一日，女偶阅西字日报，见有约翰名，已附轮舟从西土至此，不觉失惊。既而忿然曰：“此人以计杀我婿，几陷我于死地，智狡而狠，岂复有些子情意哉？今日之来，殆为我也。我今已得所归，岂复甘从汝敝人！俟其来，当以一言绝之；设或不然，愿拚一命以殉彼，借以报我婿之仇，庶可见我婿于九幽之下。”女意已决，出外必携小枪自随，备不虞也。适车利尼马戏自新洲来，往观者宝马香车，络绎不绝。客与女相携偕去。方当电迈飈驰之顷，约翰亦乘车而至。驶至通衢，两车相并。约翰摘帽作礼，高呼问无恙。女香腮薄晕，若不相识。约翰意不能舍，其车或先之，或后之，口中喃喃问女住居何处。女殊不答，但挥约翰，令去勿随。约翰隐作怒容，挥鞭策马，疾驰而前。女睹约翰之容，暗露杀机，知必不善，挥手视怀中金表，佯作遗物在家，令客下车往取，且谓客曰：“我待汝于戏场。当再乘别车来，毋匆匆行也。”女徘徊良久，始徐徐展轮，仅百数十武，而约翰停车在前，若相待状。见女独至，谓有相就意，竟舍己车而登女车。女急推之下，损其肱，忿甚，以枪拟之，一发不中。方待再击，女亦持枪于手，两枪同发，并殪。逮客至，则已玉碎香消矣。乃泣而载尸归，择地葬焉，表其碣曰：“英国奇女子媚梨之墓。”