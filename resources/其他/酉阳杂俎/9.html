　　集贤张希复学士尝言：李揆相公将拜相前一月，日将夕，有虾蟆大如床，见于寝堂中，俄失所在。又言：初授新州，将拜相，井忽涨，才深余尺。<br><br>　　郑相公宅，在招国坊南门。忽有物投瓦砾，五六夜不绝。乃移于安仁西门宅避之，瓦砾又随而至。经久复归招国，郑公归心释门，禅室方丈。及归，将入丈室，喜子满室悬丝，去地一二尺，不知其数。其夕，瓦砾亦绝。翌日，拜相。<br><br>　　成式见大理丞郑复说，淮西用兵时，刘沔为小将，军头颇易（一曰异）之。每捉生踏伏，沔必在数，前后重创，将死数四。后因月黑风甚，又令沔捉生。沔愤激深入，意必死。行十余里，因坐将睡，忽有人觉之，授以双烛，曰：“君方大贵，但心有此烛在，无忧也。”沔后拜将，常见浊影在双旌上，及不复见烛，乃诈疾归宗。