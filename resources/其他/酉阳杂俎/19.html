　　上都街肆恶少，率髡而肤，备众物形状。持诸军张拳强劫（一曰“弓剑”），至有以蛇集酒家，捉羊脾击人者。今京兆薛公上言白，令里长潜部，约三千余人，悉杖煞，尸于市。市人有点青者，皆炙灭之。时大宁坊力者张，左膊曰“生不怕京兆尹”，右膊曰“死不畏阎罗王”。又有王力奴，以钱五千，召工可胸腹为山亭院，池榭、草木、鸟兽，无不悉具，细若设色。公悉杖杀之。<br><br>　　又贼赵武建，一百六处，番印盘鹊等，左右膊刺言：“野鸭滩头宿，朝朝被鹘梢。忽惊飞入水，留命到今朝。”又高陵县捉得镂身者宋元素，刺七十一处，左臂曰：“昔日已前家未贫，苦将钱物结交亲。如今失路寻知己，行尽关山无一人。”右臂上刺葫芦，上出人首，如傀儡戏郭公者。县吏不解，问之，言葫芦精也。<br><br>　　李夷简，元和末在蜀。蜀市人赵高，好斗。常入狱，满背镂毗沙门天王，吏欲杖背，见之辄止。恃此转为坊市患害。左右言于李，李大怒，擒就厅前。索新造筋棒，头径三寸，叱杖子打天王，尽则已，数三十余不绝。经旬日，袒衣而历门叫呼，乞修理功德钱。<br><br>　　蜀小将韦少卿，韦表微堂兄也。少不喜书，嗜好青。其季父尝令解衣视之，胸上刺一树，树杪集鸟数十。其下悬镜，镜鼻系索，有人止侧牵之。叔不解，问焉。少卿笑曰：“叔不曾读张燕公诗否？‘挽镜寒鸦集’耳。”<br><br>　　荆州街子葛清，勇不肤挠，自颈已下遍刺白居易舍人诗。成式常与荆客陈至呼观之，令其自解，背上亦能暗记。反手指其处，至“不是此花偏爱菊”，则有一人持杯临菊丛。又“黄夹缬林寒有叶”，则指一树，树上挂缬，缬窠锁胜绝细。凡刻三十余处，首体无完肤，陈至呼为“白舍人行诗图”也。<br><br>　　成式门下驺路神通，每军较力，能戴石簦ヒ六百斤石，啮破石粟数十。背刺天王，自言得神力，入场人助多则力生。常至朔望日，具乳糜，焚香袒坐，使妻儿供养其背而拜焉。<br><br>　　崔承宠，少从军，善驴鞠，豆脱杖捷如胶焉。后为黔南观察使。少，遍身刺一蛇，始自右手，口张臂食两指，绕腕匝颈，龃龉在腹，拖股而尾及焉。对宾侣常衣覆其手，然酒酣辄袒而努臂戟手，捉优伶辈曰：“蛇咬尔。”优伶等即大叫毁而为痛状，以此为戏乐。<br><br>　　宝历中，长乐里门有百姓刺臂。数十人环瞩之。忽有一人，白衤阑屠苏，顷首微笑而去。未十步，百姓子刺血如衄，痛若次骨，俄顷出血斗余。众人疑向观者，令其父从而求之。其人不承，其父拜数十，乃捻撮土若祝：“可传此。”如其言，血止。<br><br>　　成式三从兄遘，贞元中，尝过黄坑。有从者拾髑颅骨数片，将为药，一片上有“逃走奴”三字，痕如淡墨，方知黥踪入骨也。从者夜梦一人，掩面从其索骨曰：“我羞甚，幸君为我深藏之，当福君。”从者惊觉毛戴，遽为埋之。后有事，鬼仿佛梦中报之。以是获财，欲至十万而卒。<br><br>　　蜀将尹偃营有卒，晚点后数刻，偃将责之。卒被酒自理声高，偃怒，杖数十，几至死。卒弟为营典，性友爱，不平偃。乃以刀嫠肌作“杀尹”两字，以墨涅之。偃阴知，乃他事杖杀典。及太和中，南蛮入寇，偃领众数万保邛峡关。偃膂力绝人，常戏左右以枣节杖击其胫，随击筋涨拥肿，初无痕挞。恃其力，悉众出关，逐蛮数里。蛮伏发，夹攻之，大败，马倒，中数十枪而死。初出关日，忽见所杀典拥黄案，大如毂，在前引，心恶之。问左右，咸无见者。竟死于阵。<br><br>　　房孺复妻崔氏，性忌，左右婢不得浓妆高髻，月给燕脂一豆，粉一钱。有一婢新买，妆稍佳，崔怒曰：“汝好妆耶？我为汝妆！”乃令刻其眉，以青填之，烧锁梁，灼其两眼角，皮随手焦卷，以朱傅之。及痂脱，瘢如妆焉。　　杨虞卿为京兆尹，时市里有三王子，力能揭巨石。遍身图刺，体无完肤。前后合抵死数四，皆匿军以免。一日有过，杨令五百人捕获，闭门杖杀之。判云：“錾刺四支，只称王子，何须讯问，便合当罪。”<br><br>　　蜀人工于刺，分明如画。或言以黛则色鲜，成式问奴辈，言但用好墨而已。<br><br>　　荆州贞元中，市有鬻刺者，有印，印上簇针为众物，状如蟾蝎杵臼。随人所欲一印之，刷以石墨，疮愈后，细于随求印。<br><br>　　近代妆尚靥如射月，曰黄星（一曰是）靥。靥钿之名，盖自吴孙和郑夫人也。和宠夫人，尝醉亻舞如意，误伤邓颊血流，娇婉弥苦。命太医合药，医言得白獭髓，杂玉与虎珀屑，当灭痕。和以百金购得白獭，乃合膏。虎珀太多，及差，痕不灭。左颊有赤点如意，视之更益甚妍也。诸婢欲要宠者，皆以丹青点颊而进幸焉。　　今妇人面饰用花子，起自昭容上官氏所制以掩点迹。大历已前，士大夫妻多妒悍者，婢妾小不如意辄印面，故有月点、钱点。<br><br>　　百姓间有面戴青志如黥。旧言妇人在草蓐亡者，以墨点其面，不尔则不利后人。<br><br>　　越人习水，必镂身以避蛇龙之患。今南中绣面犭老子，盖雕题之遗俗也。<br><br>　　周官，墨刑罚五百，郑言先刻面，以墨窒之。窒墨者，使守门。《尚书刑德考》曰：“涿鹿者，凿人颡也。黥人者，马羁笮人面也。”郑云：“涿鹿、黥世，谓之刀墨之民。”　　《尚书大传》：“虞舜象刑，犯墨者皂巾。”《白虎通》：“墨者，额也。取汉法，火之胜金。”　　《汉书》：“除肉刑，当黥者髡钳为城旦舂。”<br><br>　　又《汉书》：“使王乌等窥匈奴。法，汉使不去节，不以墨黥面，不得入穹卢。王乌等去节、黥面，得入穹卢，单于爱之。”<br><br>　　晋令：奴始亡，加铜青若墨，黥两眼；从再亡，黥两颊上；三亡，横黥目下，皆长一寸五分。<br><br>　　梁朝杂律：凡囚未断，先刻面作“劫”字。<br><br>　　释僧祗律：涅盘印者，比丘作梵王法，破肉，以孔雀胆、铜青等画身作字及鸟兽形，名为印黥。<br><br>　　《天宝实录》云：“日南厩山连接，不知几千里，裸人所居。白民之后也。刺其脑前作花，有物如粉而紫色，画其两目下。去前二齿，以为美饰。”成式以“君子耻一物而不知”，陶贞白每云“一事不知，以为深耻”。况相定黥布当王，淫著红花欲落，刑之墨属，布在典册乎？偶录所记寄同志，愁者一展眉头也。