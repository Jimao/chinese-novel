《酉阳杂俎》二十卷，续集十卷。［唐］段成式撰。成式，字柯古，临淄人，宰相文昌之子。官司至太常卿，事迹具《唐书》本传。其书首有序云凡古三十篇，为二十卷。今自“忠志”至“肉攫部”凡二十九篇，尚缺其一。考“语资篇”后有云“客征鼠虱事，余戏摭作破虱录”，今无。所谓“破虱录”者，盖脱其一篇，独存其篇首引语，缀前篇之末耳。至其续集六篇十卷，合前集为三十卷，诸史志及诸家书目并无不同。而胡应麟《笔丛》云：“《酉阳杂俎》世有二本，皆二十卷，无所谓续者。近于《太平广记》中抄出续记，不及十卷，而前集漏轶者甚多，悉抄入续记中为十卷，俟好事者刻之。”又似乎其书已佚，应麟复为抄合者。然不知应麟何以得其篇目？岂以意为之耶？其书多诡怪不经之谈、荒渺无稽之物，而遗文秘籍亦往往错出其中，故论者虽病其浮夸而不能不相征引。自唐以来推为小说之翘楚，莫或废也。其曰《酉阳杂俎》者，盖取梁元帝赋“访酉阳之逸典”语。其子目有曰“诺皋记”者，吴曾《能改斋漫录》以为“诺皋”，太阴神名，语本《抱朴子》未知确否。至其贝编、玉格、天咫、壶史诸名，则在可解不可解之间，盖莫得而深考矣。