　　东方之人鼻大，窍通于目，筋力属焉。南方之人口大，窍通于耳。西方之人面大，窍通于鼻。北方之人窍通于阴，短颈。中央之人窍通于口。　　无启民，居穴食土。其人死，其心不朽，埋之，百年化为人。录民，膝不朽，埋之，百二十年化为人。细民，肝不朽，埋之，八年化为人。<br><br>　　息土人美，耗土人丑。<br><br>　　帝女子泽，性妒，有从婢散逐四川，无所依托。东偶狐狸，生子曰殃。南交猴有子曰溪。北通ㄑ犭所育为伧。　　突厥之先曰射摩舍利海神，神在阿史德窟西。射摩有神异，又海神女每日暮，以白鹿迎射摩入海，至明送出。经数十年。后部落将大猎，至夜中，海神谓射摩曰：“明日猎时，尔上代所生之窟当有金角白鹿出，尔若射中此鹿，毕形与吾来往。或射不中，即缘绝矣。”至明入围，果所生窟中有金角白鹿起，射摩遣其左右固其围。将跳出围，遂杀之。射摩怒，遂手斩呵尔首领，仍誓之曰：“自杀此之后，须人祭天。”即取呵尔部落子孙斩之以祭也。至今突厥以人祭纛，常取呵尔部落用之。射摩既斩呵尔，至暮还，海神女报射摩曰：“尔手斩人，血气腥秽，因缘绝矣。”<br><br>　　突厥事袄神，无祠庙，刻毡为形，盛于皮袋。行动之处，以脂苏涂之。或系之竿上，四时祀之。<br><br>　　坚昆部落非狼种，其先所生之窟在曲漫山北。自谓上代有神与牛交于此窟。其人发黄、目绿、赤髭髯。其髭髯俱黑者，汉将李陵及其兵众之胤也。西屠俗，染齿令黑。　　獠在，其妇人七月生子死，则坚棺埋之。<br><br>　　木耳夷，旧牢西，以鹿角为器。其死则屈而烧之，埋其骨。后小骨类人，黑如漆，小寒则掊沙自处，但出其面。<br><br>　　木饮州，珠崖一州，其地无泉，民不作井，皆仰树汁为用。<br><br>　　木仆，尾若龟，长数寸，居木上，食人。<br><br>　　阿萨部多猎虫鹿，剖其肉，重叠之，以石压沥汁。<br><br>　　税波斯、拂林等国，米及草子酿于肉汁之中，经数日即变成酒，饮之可醉。<br><br>　　孝亿国界周三千余里。在平川中，以木为栅，周十余里，栅内百姓二千余家。周国大栅五百余所。气候常暖，冬不凋落。宜羊马，无驼牛。俗性质直，好客侣。躯貌长大，褰鼻黄发，绿眼赤髭，被发，面如血色。战具唯槊一色。宜五谷，出金铁。衣麻布。举俗事ビ，不识佛法。有ビ祠三百（一曰千）余所，马步甲兵一万。不尚商贩，自称孝亿人。丈夫、妇人佩带。每一日造食，一月食之，常吃宿食。<br><br>　　仍建国，无井及河涧，所有种植，待雨而生。以紫矿泥地，承雨水用之。穿井即若海水，又咸。土俗潮落之后，平地为池，取鱼以作食。<br><br>　　婆弥烂国，去京师二万五千五百五十里。此国西有山，岩峻险。上多猿，猿形绝长大。常暴雨年，有二三十万。国中起春以后，屯集甲兵，与猿战。虽岁杀数万，不能尽其巢穴。<br><br>　　拨拔力国，在西南海中，不食五，食肉而已。常针牛畜脉，取血和乳生食。无衣服，唯腰下用羊皮掩之。其妇人洁白端正，国人自掠卖与外国商人，其价数倍。土地唯有象牙及阿末香。波斯商人欲入此国，围集数千，人斋绁布，没老幼共刺血立誓，乃市其物。自古不属外国。战用象排、野牛角为槊，衣甲弓矢之器。步兵二十万。大食频讨袭之。<br><br>　　昆吾国，累堑为丘，象浮屠，有三层，尸乾居上，尸湿居下，以近葬为至孝。集大毡居，中悬衣服彩绘，哭祀之。龟兹国，元日斗牛马驼，为戏七日，观胜负，以占一年羊马减耗繁息也。婆罗遮，并服狗头猴面，男女无昼夜歌舞。八月十五日，行像及透索为戏。焉耆国，元日、二月八日婆摩遮，三日野祀。四月十五日游林。五月五日弥勒下生。七月七日祀先祖。九月九日床撒。十月十日王为法。王出首领家，首领骑王马，一日一夜处分王事。十月十四日作乐至岁穷。<br><br>　　拔汗那，十二月十九日，王及首领分为两朋，各出一人着甲，众人执瓦石东西捧杖，东西互系。甲人先死即止，以占当年丰俭。<br><br>　　苏都识匿国有夜叉城，城旧有野叉，其窟见在。人近窟住者五百余家，窟口作舍，设关，一年再祭。人有逼窟口，烟气出，先触者死，因以尸掷窟口。其窟不知深浅。<br><br>　　马伏波有余兵十家不返，居寿洽县，自相婚姻，有二百户，以其流寓，号马留。衣食与华同。山川移易，铜柱入海，以此民为识耳，亦曰马留。　　峡中俗，夷风不改。武宁蛮好着芒心接离，名曰苎绥。尝以稻记年月。葬时以笄向天，谓之刺北斗。相传盘瓠初死，置于树，以笄刺其下，其后为象临。<br><br>　　临邑县有雁翅泊，泊旁无树木。土人至春夏，常于此泽罗雁鸟，取其翅以御暑。<br><br>　　乌耗西有悬渡国，山溪不通，引绳而渡，朽索相引二千里。其土人佃于石间，垒石为室，接手而饮，所谓猿饮也。<br><br>　　鄯鄯之东，龙城之西南，地广十里，皆为盐田。行人所经，牛马皆布毡卧焉。　　岭南溪洞中往往有飞头者，故有飞头獠子之号。头将飞一日前，颈有痕匝，项如红缕，妻子遂看守之。其人及夜状如病，头忽生翼，脱身而去，乃于岸泥寻蟹蚓之类食，将晓飞还，如梦觉，其腹实矣。<br><br>　　梵僧菩萨胜又言：婆国中有飞头者，其人目无瞳子，聚落时有一人据。《于氏志怪》：南方落民，其头能飞。其俗所祠，名曰虫落，因号落民。<br><br>　　晋朱桓有一婢，其头夜飞。<br><br>　　《王子年拾遗》言：汉武时，因墀国使南方，有解形之民，能先使头飞南海，左手飞东海，右手飞西泽。至暮，头还肩上。两手遇疾风，飘于海水外。<br><br>　　近有海客往新罗，吹至一岛上，满山悉是黑漆匙箸。其处多大木。客仰窥匙箸，乃木之花与须也，因拾百余双还。用之，肥不能使，后偶取搅茶，随搅而消焉。