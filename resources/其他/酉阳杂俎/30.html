　　（并序）<br><br>　　成式以天地间所化所产，突而旋成形者樊然矣，故《山海经》、《尔雅》所不能究。因拾前儒所著，有草木禽鱼未列经史，已载事未悉者，或接诸耳目，简编所无者，作《广动植》，冀掊土培丘陵之学也。昔曹丕著论于火布，滕循献疑于虾须，蔡谟不识彭蜞，刘绦误呼荔挺，至今可笑，学者岂容略乎？总叙。<br><br>　　羽嘉生飞龙，飞龙生凤，凤生鸾，鸾生庶鸟。应龙生建鸟，建鸟生麒麟，骐麟生庶兽。分鳞生蛟龙，蛟龙生鲲鲠，鲲鲠生建邪，建邪生庶鱼。分潭生先龙，先龙生玄亢，玄亢生灵龟，灵龟生庶龟。日冯生玄阳阏，玄阳阏生鳞胎，鳞胎生干木，干木生庶木。招摇生程君（一曰若），程君生玄玉，玄玉生醴泉，醴泉生应黄，应黄生黄华，黄华生庶草。海间生屈龙，屈（一曰尾）龙生容华，容华生{艹栗}，{艹栗}生藻，藻生浮草。甲虫影伏，羽虫体伏。食草者多力而愚，食肉者勇敢而悍。吞者八窍而卵生，咀嚼者九窍而胎生。无角者膏而先前，有角者脂而先后。食叶者有丝，食土者不息。食而不饮者蚕，饮而不食者蝉，不饮不食者蜉蝣。ㄇ（一曰蚓）属却行，蛇属纟亏行，蜻办属往鸣，蜩属旁鸣，发皇翼鸣，蚣婿股鸣，荣原胃鸣。蜩三十日而死。鱼三月上官于孟津。鹧鸪向日飞。鳊与鲫鱼，车螯与移角，并相似。凤雄鸣节节，雌鸣足足，行鸣曰归嬉，止鸣曰提衤失。麒麟牡鸣曰逝（一曰游）圣，牝鸣曰归和，春鸣曰扶助，夏鸣曰养绥。鳖无耳为守神。虎五指为ァ。鱼满三百六十年，则为蛟龙，引飞去水。鱼二千斤为蛟。武阳小鱼，一斤千头。东海大鱼，瞳子大如三斗盎。桃文竹以四寸为一节，木瓜一尺一百二十一节。木兰去皮不死。荆木心方。蛇有水、草、木、土四种。孔雀尾端一寸名珠毛。鹤左右脚里第一指名兵爪。蜀郡无兔鸽。江南（一曰来）无狼马。朱提以南无鸠鹊。鸟有四千五百种，兽有二千四百种。，楚鸠所生（骡不滋乳）。蔡中郎以反舌为虾蟆，《淮南子》以蛩为蠛蠓，《诗义》以蟊为蝼蛄，高诱以乾鹊为蟋蟀。兔吐子。鸬鹚吐雏。瓜瓠子曰犀，胡桃人曰虾蟆。虾蟆无肠。龟（一曰鼋）肠属于头。科斗尾脱则足生。鸟未孕者为禽，鸟养子曰乳。蛇蟠向王，鹊巢背太岁，燕伏戊巳，虎奋冲破，乾鹊知来，猩猩知往。鹳影抱，虾蟆声抱。蝉化齐后，鸟生杜宇。椰子为越王头，壶楼为杜宇项。一鹧鸪鸣曰“向南不北”，逃闾鸣“玄壶卢系项”（一曰颈）。豆以二七为族，粟累十二为寸。<br><br>　　人参处处生，兰长生为瑞。有实曰果。又在木曰果。小麦忌戌，大麦忌子。荠、葶苈、菥莫为三叶，孟夏煞之。乌头壳外有毛，石劫应节生花。木再花，夏有雹。李再花，秋大霜。木无故丛生，枝尽向下，又生及一尺至一丈自死，皆凶。邑中终岁无鸟，有寇。郡中忽无鸟者，日乌亡。鸡无故自飞去，家有蛊。鸡日中不下树，妻妾奸谋。见蛇交，三年死。蛇冬见寝室，主兵急。人夜卧无故失髻者，鼠妖也。屋柱木无故生芝者，白为丧，赤为血，黑为贼，黄为喜。其形如人面者亡财，如牛马者远役，如龟蛇者田蚕耗。德及幽隐，则比目鱼至（一曰生）。妾媵有制，则白燕来巢。山上有葱，下有银。山上有薤，下有金。山上有姜，下有铜锡。山有宝玉，木旁枝皆下垂。<br><br>　　葛稚川尝就上林令鱼泉，得朝臣所上草木名二十余种。邻人石琼，就之求借，一皆遗弃。语曰：“买鱼得与，不如食茹。”“宁去累世宅，不去{制鱼}鱼额。”“洛鲤伊鲂，贵于牛羊。”“得合澜属，虽不足豪，亦足以高。”“槟榔扶留，可以忘忧。”“白马甜榴，一实直牛。”“草木晖晖，苍黄乱飞。”<br><br>　　○羽篇<br><br>　　凤，骨黑，雄雌夕旦鸣各异。黄帝使伶伦制十二写之，其雄声，其雌音。乐有凤凰台，此凤脚，下物如白石者。凤有时来仪，候其所止处，掘深三尺，有圆石如卵，正白，服之安心神。<br><br>　　孔雀，释氏书言，孔雀因雷声而孕。　　鹳，江淮谓群鹳旋飞为鹳井。鹤亦好旋飞，必有风雨。人探巢取鹳子，六十里早。能群飞薄霄激雨，雨为之散。<br><br>　　乌鸣地上无好声。人临行，乌鸣而前引，多喜，此旧占所不载。贞元四年，郑、汴二州，群鸟飞入田李纳绪境内，衔木为城，高至二三尺，方十余里。纳绪恶而命焚之，信宿如旧，乌口皆流血。俗候乌飞翅重，天将雨。<br><br>　　鹊巢中必有梁。崔圆相公妻在家时，与姊妹戏于后园。见二鹊构巢，共衔一木，如笔管，长尺余，安巢中，众悉不见。俗言见鹊上梁必贵。大历八年，乾陵上仙观天尊殿有双鹊，衔柴及泥补葺隙，坏一十五处，宰臣上表贺。<br><br>　　贞元三年，中书省梧桐树上有鹊，以泥为巢。焚其巢，可禳狐魅。<br><br>　　燕，凡狐白貉鼠之类，燕见之则毛脱。或言燕蛰于水（一曰月）底。旧说燕不入室，是井之虚也。取桐为男女各一，投井中，燕必来。胸班黑，声大，名胡燕。其巢有容匹素练者。<br><br>　　雀，释氏书言，雀沙生，因浴沙尘受卵。蜀吊乌山，至雉雀来吊最悲，百姓夜燃火伺取之。无嗉不食，似持（一曰特）悲者，以为义，则不杀。<br><br>　　鸽，大理丞郑复礼言，波斯舶上多养鸽。鸽能飞行数千里，辄放一只至家，以为平安信。<br><br>　　鹦鹉，能飞。众鸟趾前三后一，唯鹦鹉四趾齐分。凡鸟下睑眨上，独此鸟两睑俱动，如人目。玄宗时，有五色鹦鹉能言，上令左右试牵帝衣，鸟辄目叱吒。岐府文学能延京献《鹦鹉篇》，以赞其事。张燕公有表贺，称为时乐鸟。<br><br>　　杜鹃，始阳相催而鸣，先鸣者吐血死。尝有人山行，见一群寂然，聊学其声，即死。初鸣先听其声者，主离别。厕上听其声，不祥。厌之法，当为大声应之。<br><br>　　雏鹆，旧言可使取火，效人言，胜鹦鹉。取其目睛，和人乳研，滴眼中，能见烟霄外物也。<br><br>　　鹅，济南郡张公城西北有鹅浦。南燕世，有渔人居水侧，常听鹅之声。众中有铃声甚清亮，候之，见一鹅咽颈极长，罗得之，项上有铜铃，缀以银锁，隐起“元鼎元年”字。<br><br>　　晋时，营道县令何潜之，于县界得鸟，大如白鹭，膝上髀下自然有铜贯之。<br><br>　　，旧言辟火灾。巢于高树，生子穴中，衔其母翅飞下养之。　　玄（即鸱字），相传鹘生三子，一为玄。肃宗张皇后专权，每进酒，常置玄脑酒。玄脑酒令人久醉健忘。<br><br>　　异鸟，天宝二年，平卢有紫虫食禾苗。时东北有赤头鸟，群飞食之。开元二十三年，榆关有予方虫，延入平州界，亦有群雀食之。又开元中，具州蝗虫食禾，有大白鸟数千，小白鸟数万，尽食其虫。<br><br>　　大历八年，大鸟见武功，群鸟随噪之。行营将张日芬射获之，肉翅，狐首，四足，足有爪，广四尺三寸，状类蝙蝠。又州有白头鸟，乳鸲鹆。<br><br>　　王母使者，齐郡函山有鸟，足青，觜赤，黄素翼，绛颡，名王母使者。昔汉武登此山，得玉函，长五寸。帝下山，玉函忽化为白鸟飞去。世传山上有王母药函，常令鸟守之。<br><br>　　吐绶鸟，鱼复县南山有鸟，大如鸲鹆，羽色（一曰毛）多黑，杂以黄白，头颊似雉，有时吐物，长数寸，丹彩彪炳，形色类绶，因名为吐绶鸟。又食必蓄嗉，臆前大如斗，虑触其嗉，行每远草木，故一名避株鸟。<br><br>　　鹳鹁，一名堕羿，形似鹊。人射之，则衔矢反射人。<br><br>　　蒙雕，喙大而勾，长一尺，赤黄色，受二升，南人以为酒杯也。<br><br>　　菘节鸟，四脚，尾似鼠，形如雀，终南深谷中有之。<br><br>　　老羞，秦中山谷间有鸟如枭，色青黄，肉翅，好食烟。见人辄惊落，隐首草穴中，常露身。其声如婴儿啼，名老羞。<br><br>　　柴蒿，京之近山有柴蒿，鸟头，有冠如戴胜，大若野鸡。<br><br>　　兜兜鸟，其声自号，正月以后作声，至五月节不知所在。其形似鸲鹆。<br><br>　　虾蟆护，南山下有鸟名虾蟆护，多在田中，头有冠，色苍，足赤，形似鹭。<br><br>　　夜行游女，一曰天帝女，一曰钓星。夜飞昼隐如鬼神，衣毛为飞鸟，脱毛为妇人。无子，喜取人子，胸前有乳。凡人饴小儿不可露处，小儿衣亦不可露晒，毛落衣中，当为鸟祟。或以血点其衣为志。或言产死者所化。<br><br>　　鬼车鸟，相传此鸟昔有十首，能收人魂，一首为犬所噬。秦中天阴，有时有声，声如力车鸣，或言是水鸡过也。<br><br>　　《白泽图》谓之苍虞，《帝喾书》谓之逆，夫子、子夏所见。宝历中，国子四门助教史迥语成式，尝见裴瑜所注《尔雅》，言糜鸹是九头鸟也。<br><br>　　细鸟，汉武时，毕勒国献细鸟，以方尺玉为笼，数百头，状如蝇，声如鸿鹄。此国以候日，因名候日虫。集宫人衣，辄蒙爱幸。<br><br>　　嗽金鸟，出昆明国。形如雀，色黄，常翱翔于海上。魏明帝时，其国来献此鸟。饴以真珠及龟脑，常吐金屑如粟，铸之乃为器服。宫人争以鸟所吐金为钗珥，谓之辟寒金，以鸟不畏寒也。宫人相嘲弄曰：“不服辟寒金，那得帝王心。不服辟寒钿，那得帝王怜。”<br><br>　　背明鸟，吴时，越隽之南献背明鸟。形如鹤，止不向明，巢必对北，其声百变。<br><br>　　岢岚鸟，出河西赤坞镇。状似乌而大，飞翔于阵上，多不利。　　，状如燕稍大，足短，趾似鼠。未尝见下地，常止林中。偶失势控地，不能自振。及举，上凌青霄。出凉州。<br><br>　　鸟，武州县合火山，山上有鸟。形类鸟，觜赤如丹。一名赤觜鸟，亦曰阿鸟。<br><br>　　训胡，恶鸟也。鸣则后窍应之。　　百劳，博劳也。相传伯奇所化。取其所踏枝鞭小儿，能令速语。南人继母有娠，乳儿病如虐，唯具毛治之。<br><br>　　○毛篇<br><br>　　师子，释氏书言，师子筋为弦，鼓之众弦皆绝。西域有黑师子、捧师子。集贤校理张希复言，旧有师子尾拂，夏月，蝇蚋不敢集其上。<br><br>　　旧说苏合香，师子粪也。<br><br>　　象，旧说象性久识，见其子皮必泣。一枚重千斤。　　释氏书言，象七九柱地六牙。牙生理，必因雷声。　　又言，龙象六十岁，骨方足。今荆地象色黑，两牙，江猪也。咸亨二年，周澄国遣使上表，言：“诃伽国有白象，首垂四牙，身运五足，象之所在，其土必丰。以水洗牙，饮之愈疾。请发兵迎取。”象胆，随四时在四腿，春在前左，夏在前右，如龟无定体也。鼻端有爪，可拾针。肉有十二般，唯鼻是其本肉。陶贞白言，夏月合药，宜置象牙于药旁。南人言象妒，恶犬声。猎者裹粮登高树，构熊巢伺之。有群象过，则为犬声，悉举鼻吼叫，循守不复去。或经五六日，困倒其下，因潜杀之。耳后有穴，薄如鼓皮，一刺而毙。胸前小横骨灰之酒，服令人能浮水出没。食其肉，令人体重。古训言，象孕五岁始生。<br><br>　　虎交而月晕。仙人郑思远常骑虎，故人许隐齿痛求治，郑曰：“唯得虎须，及热插齿间即愈。”郑为拔数茎与之，因知虎须治齿也。虎杀人，能令尸起自解衣，方食之。虎威如乙字，长一寸，在胁两旁皮内，尾端亦有之。佩之临官佳，无官人所冒嫉。虎夜视，一目放光，一目看物。猎人候而射之，光坠入地成白石，主小儿惊。　　马，虏中护兰马，玉白马也，亦曰玉面谙真马，十三岁马也。以十三岁已下，可以留种。旧种马，戎马八尺，田马七尺，怒马六尺。瓜州饲马以草，沙州以茨萁，凉州以勃突浑，蜀以稗草。以萝卜根饲马，马肥。安比饲马以沙蓬根针。大食国马解人语。悉怛国、怛国出好马。马四岁，两齿。至二十岁，齿尽平。体名有输鼠、外凫、乌头、龙翅、虎口。猪槽饲马，石灰泥槽，汗而系门，三事落驹。回毛在颈，白马。黑马鞍下腋下回毛，右胁白毛，左右后足白。马四足黑，目下横毛；黄马白喙，旋毛在吻后，汗沟上通尾本，目赤睫乱及反睫；白马黑目，目白却视，并不可骑。夜眼名附蝉，尸肝名悬逢，亦曰鸡舌、绿衤失。方言以地黄、甘草啖五十岁，生三驹。<br><br>　　牛，北人牛瘦者，多以蛇灌鼻口，则为独肝。水牛有独肝者杀人，逆贼李希烈食之而死。相牛法，岐胡有寿，膺匡欲广，毫筋欲横，啼后筋也。常有声，有黄也。角冷有病。旋毛在珠泉无寿。睫乱触人。衔乌角偏妨主。毛少骨多有力。溺射前，良半也。疏肋难养。三岁二齿，四岁四齿，五岁六齿。六岁以后，每一年接脊骨一节。<br><br>　　宁公所饭牛，阴虹属颈。阴虹，双筋自尾属颈也。<br><br>　　北虏之先索国有泥师都，二妻生四子。一子化为鸿，遂委三子，谓曰：“尔可从古旃。”古旃，牛也。三子因随牛，牛所粪，悉成肉酪。太原县北有银牛山，汉建武二十一年，有人骑白牛蹊人田，田父诃诘之，乃曰：“吾北海使，将看天子登封。”遂乘牛上山。田父寻至山上，唯见牛迹，遗粪皆为银也。明年，世祖封禅。<br><br>　　鹿，虞部郎中陆绍弟，为卢氏县尉。尝观猎人猎，忽遇鹿五六头临涧，见人不惊，毛班如画。陆怪猎人不射，问之，猎者言：“此仙鹿也，射之不能伤，且复不利。”陆不信，强之。猎者不得已，一发矢，鹿带箭而去。及返，射者坠崖，折左足。<br><br>　　《南康记》云：“合浦有鹿，额上戴科藤一枝，四条直上，各一丈。”<br><br>　　犀之通天者必恶影，常饮浊水。当其溺时，人趁不复移足。角之理，形似百物。或云犀角通者是其病，然其理有倒插、正插、腰鼓插。倒者，一半已下通。正者，一半已上通。腰鼓者，中断不通。故波斯谓牙为白暗，犀为黑暗。成式门下医人吴士皋，尝职于南海郡，见舶主说本国取犀，先于山路多植木，如狙┉，云犀前脚直，常倚木而息，木栏折则不能起。犀牛一名奴角，有鸩处必有犀也。犀，三毛一孔。刘孝标言，犀堕角埋之，以假角易之。<br><br>　　驼，性羞。《木兰篇》“明驼千里脚”，多误作“鸣”字。驼卧，腹不帖地，屈足漏明，则行千里。　　天铁熊，高宗时，加（一曰伽）毗叶国献天铁熊，擒白象、师子。　　狼，大如狗，苍色，作声诸窍皆沸。┩中筋大如鸭卵，有犯盗者，薰之，当令手挛缩。或言狼筋如织络，小囊虫所作也。狼粪烟直上，烽火用之。或言狼狈是两物，狈前足绝短，每行常驾于狼腿上，狈失狼则不能动，故世言事乖者称狼狈。临济郡西有狼冢。近世曾有人独行于野，遇狼数十头，其人窘急，遂登草积上。有两狼乃入穴中，负出一老狼。老狼至，以口拔数茎草，群狼遂竞拔之。积将崩，遇猎者救之而免。其人相率掘此冢，得狼百余头杀之，疑老狼即狈也。<br><br>　　貊泽，大如犬，其膏宣利，以手所承及于铜铁瓦器中，贮悉透，以骨盛则不漏。<br><br>　　犭吉犭屈，徼外勃樊州重陆香所出也，如枫脂，犭吉犭屈好啖之。大者重十斤，状似獭。其头身四支了无毛，唯从鼻上竟脊至尾有青毛，广一寸，长三四分。猎得者斫刺不伤，积薪焚之不死，乃大杖击之，骨碎乃死。　　黄{要目}，一名唐已，人见之不祥，俗相传食虎。<br><br>　　香狸，取其水道连囊，以酒浇乾之，其气如真麝。<br><br>　　耶希，有鹿两头，食毒草，是其胎矢也。夷谓鹿为耶，矢为希。<br><br>　　鬼，似黄狗，圊有常处。若行远不及其家（一云处），则以草塞其尻。<br><br>　　犭犭国，蜀西南高山上有物如猴状，长七尺，名犭犭国，一曰马化。好窃人妻，多时形皆类之，尽姓杨，蜀中姓杨者往往ㄑ爪。<br><br>　　狒狒，饮其血可以见鬼。力负千斤，笑辄上吻掩额，状如猕猴，作人言，如鸟声，能知生死。血可染绯，发可为{髟皮}。旧说反踵，猎者言无膝，睡常倚物。宋建武高城郡进雌雄二头。<br><br>　　在子者，鳖身人首，灸之以藿，则鸣曰在子。<br><br>　　大尾羊，康居出大尾羊，尾上旁广，重十斤。又僧玄奘至西域，大雪山高岭下有一村养羊，大如驴。宾国出野青羊，尾如翠色，土人食之。