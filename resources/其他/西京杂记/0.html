&nbsp;&nbsp;&nbsp;&nbsp;汉高帝七年。萧相国营未央宫。因龙首山制前殿。建北阙未央宫。周回二十二里。九十五步五尺。街道周回七十里。台殿四十三。其三十二在外。其十一在后。宫池十三山六池一山一亦在后宫。门闼凡九十五。武帝作昆明池。欲伐昆吾夷。教习水战。因而于上游戏养鱼。鱼给诸陵庙祭祀。余付长安市卖之。池周回四十里。<br><br>&nbsp;&nbsp;&nbsp;&nbsp;汉制宗庙。八月饮酎。用九酝太牢。皇帝侍祠以正月旦作酒。八月成。名曰酎。一曰九酝。一名醇酎。<br><br>&nbsp;&nbsp;&nbsp;&nbsp;京师大水。祭山川以止雨。丞相御史二千石祷祠。如求雨法。<br><br>&nbsp;&nbsp;&nbsp;&nbsp;天子笔管。以错宝为跗。毛皆以秋兔之毫。官师路扈为之以杂宝为匣。厕以玉璧翠羽。皆直百金。<br><br>&nbsp;&nbsp;&nbsp;&nbsp;汉制天子玉几。冬则加绨锦其上。谓之绨几。以象牙为火笼。笼上皆散华文。后宫则五色绫文。以酒为书滴。取其不冰以玉为砚。亦取其不冰。夏设羽扇。冬设缯扇。公侯皆以竹木为几。冬则以细罽为橐以凭之。不得加绨锦。<br><br>&nbsp;&nbsp;&nbsp;&nbsp;武帝时西域献吉光裘。入水不濡。上时服此裘以听朝。<br><br>&nbsp;&nbsp;&nbsp;&nbsp;高帝戚夫人。善鼓瑟击筑。帝常拥夫人倚瑟而弦歌。毕每泣下流涟。夫人善为翘袖折腰之舞。歌出塞入塞望归之曲。侍妇数百皆习之。后宫齐首高唱。声彻云霄。<br><br>&nbsp;&nbsp;&nbsp;&nbsp;戚姬以百炼金为彄环。照见指骨。上恶之。以赐侍儿鸣玉耀光等各四枚。<br><br>&nbsp;&nbsp;&nbsp;&nbsp;赵王如意年幼。未能亲外傅。戚姬使旧赵王内傅赵媪傅之。号其室曰养德宫。后改为鱼藻宫。<br><br>&nbsp;&nbsp;&nbsp;&nbsp;惠帝尝与赵王同寝处。吕后欲杀之而未得。后帝早猎王不能夙兴。吕后命力士于被中缢杀之及死。吕后不之信。以绿囊盛之。载以小軿车入见。乃厚赐力士。力士是东郭门外官奴。帝后知。腰斩之。后不知也。<br><br>&nbsp;&nbsp;&nbsp;&nbsp;乐游苑自生玫瑰树。树下有苜蓿。苜蓿一名怀风。时人或谓之光风。风在其间常萧萧然。日照其花有光采。故名苜蓿为怀风。茂陵人谓之连枝草。<br><br>&nbsp;&nbsp;&nbsp;&nbsp;太液池边。皆是雕胡紫萚绿节之类。菰之有米者。长安人谓之雕胡。葭芦之未解叶者。谓之紫萚。菰之有首者。谓之绿节。其间凫雏鴈子。布满充积。又多紫龟绿鳖。池边多平沙。沙上鹈鹕鹧鸪鵁鶄鸿鶂动辄成群。<br><br>&nbsp;&nbsp;&nbsp;&nbsp;终南山多离合草。叶似江蓠而红绿相杂。茎皆紫色。气如罗勒。有树直上。百丈无枝。上结藂条如车盖。叶一青一赤。望之斑驳如锦绣。长安谓之丹青树。亦云华盖树。亦生熊耳山。<br><br>&nbsp;&nbsp;&nbsp;&nbsp;汉帝相传。以秦王子婴所奉白玉玺。高帝斩白蛇剑。剑上有七朵珠九华玉以为■杂厕五色琉璃为剑匣。剑在室中光景犹照于外与挺剑不殊。十二年一加磨莹。刃上常若霜雪。开匣拔鞘辄有风气光彩射人。<br><br>&nbsp;&nbsp;&nbsp;&nbsp;汉彩女常以七月七日穿七孔针于开襟楼。俱以习之。<br><br>&nbsp;&nbsp;&nbsp;&nbsp;宣帝被收系郡邸狱。臂上犹带史良娣合采婉转丝绳。系身毒国宝镜一枚大如八铢钱。旧传此镜见妖魅。得佩之者为天神所福。故宣帝从危获济。及即大位。每持此镜感咽移辰。常以琥珀笥盛之。缄以戚里织成锦。一曰斜文锦。帝崩不知所在。<br><br>&nbsp;&nbsp;&nbsp;&nbsp;霍光妻遗淳于衍。蒲桃锦二十四匹。散花绫二十五匹。绫出钜鹿陈宝光家。宝光妻传其法霍显召入其第。使作之。机用一百二十镊。六十日成一匹。匹直万钱。又与走珠一琲。绿绫百端。钱百万。黄金百两。为起第宅。奴婢不可胜数。衍犹怨。曰吾为尔成何功而报我若是哉。<br><br>&nbsp;&nbsp;&nbsp;&nbsp;济阴王兴居反。始举兵大风从东来。直吹其旌旗飞上天入云而堕城西井中。马皆悲鸣不进。左右李廓等谏不听。后卒自杀。<br><br>&nbsp;&nbsp;&nbsp;&nbsp;五鹿充宗受学于宏成子。成子少时尝有人过之。授以文石。大如燕卵成子吞之。遂大明悟为天下通儒。成子后病吐出此石以授充宗。充宗又为硕学也。<br><br>&nbsp;&nbsp;&nbsp;&nbsp;始元元年黄鹄下太液池上为歌曰黄鹄飞兮下建章。羽衣肃兮行跄跄。金为衣兮菊为裳。唼喋荷荇出入蒹葭。自顾菲薄。愧尔嘉祥。<br><br>&nbsp;&nbsp;&nbsp;&nbsp;汉帝送死皆珠襦玉匣。匣形如铠甲。连以金镂。武帝匣上皆镂为蛟龙鸾凤龟龙之象。世谓为蛟龙玉匣。<br><br>&nbsp;&nbsp;&nbsp;&nbsp;成帝设云帐云幄云幙于甘泉紫殿世谓三云殿汉掖庭有月影台。云光殿。九华殿鸣鸾殿开襟阁。临池观。不在簿籍。皆繁华窈窕之所栖宿焉。<br><br>&nbsp;&nbsp;&nbsp;&nbsp;赵飞燕女弟居昭阳殿。中庭彤朱而殿上丹漆砌皆铜。沓黄金。涂白玉。階壁帶■■為黃金缸。含蓝田璧。明珠翠羽饰之。上设九金龙皆衔九子金铃。五色流苏。带以绿文紫绶金银花镊每好风日幡旄光影。照耀一殿。铃镊之声。惊动左右。中设木画屏风。文如蜘蛛丝缕。玉几玉床白象牙簟绿熊席。席毛长二尺余。人眠而拥毛自蔽望之不能见坐则没膝其中杂熏诸香。一坐此席。余香百日不歇。有四玉镇。皆达照无瑕缺。窗扉多是绿琉璃。亦皆达照。毛发不得藏焉。椽桶皆刻作龙蛇萦绕其间。鳞甲分明。见者莫不兢栗。匠人丁缓李菊巧为天下第一。缔构既成。向其姊子樊延年说之。而外人稀知。莫能传者。<br><br>&nbsp;&nbsp;&nbsp;&nbsp;积草池中有珊瑚树高一丈二尺。一木三柯。上有四百六十二条是南越王赵佗所献。号为烽火树。至夜光景常欲然。<br><br>&nbsp;&nbsp;&nbsp;&nbsp;昆明池。刻玉石为鱼。每至雷雨鱼常鸣吼。鬐尾皆动。汉世祭之以祈雨。■■有驗。<br><br>&nbsp;&nbsp;&nbsp;&nbsp;初修上林苑。群臣远方各献名果异树。亦有制为美名以标奇丽梨十。紫梨。青梨。实大芳梨实小大谷梨。细叶梨。缥叶梨。金叶梨。出琅琊王野家太守王唐所献瀚海梨。出瀚海北柰寒不枯东王梨。出海中紫条梨。枣七弱枝枣。玉门枣。棠枣。青华枣。梬枣。赤心枣。西王枣。出昆仑山栗四。侯栗。榛栗。瑰栗。峄阳栗。峄阳都尉曹龙所献大如拳桃十。秦桃。榹桃。湘核桃。金城桃。绮叶桃。紫文桃。霜桃。霜下可食胡桃。出西域樱桃。含桃。李十。五紫李。绿李。朱李。黄李。青绮李。青房李。同心李。车下李。含枝李。金枝李。颜渊李。出魯■李。燕李。蛮李。侯李。柰三。白柰。紫柰。花紫色绿柰。花绿色查三。蛮查。■查。猴查。椑三。青椑。赤叶椑。乌椑。棠四。赤棠。白棠。青棠。沙棠。梅七。朱梅。紫叶梅。紫华梅。同心梅。丽枝梅。燕梅。猴梅。杏二。文杏材有文采蓬莱杏。东郭都尉于吉所献一株花杂五色六出云是仙人所食桐三。<br><br>&nbsp;&nbsp;&nbsp;&nbsp;椅桐梧桐荆桐。林檎十株。枇杷十株。橙十株。安石榴楟十株。白银树十株。黄银树十株。槐六百四十株。千年长生树十株。万年长生树十株。扶老木十株。守宫槐十株。金明树二十株。摇风树十株。鸣风树十株。琉璃树七株。池离树十株。离娄树十株。白俞●杜●桂蜀漆树十株。柟四株。枞七株。栝十株。楔四株。枫四株。余就上林令虞渊得朝臣所上草木名二千余种。邻人石琼就余求借。一皆遗弃。今以所记忆列于篇右。<br><br>&nbsp;&nbsp;&nbsp;&nbsp;长安巧工丁缓者。为常蒲灯。七龙五凤。杂以芙蓉莲藕之奇。又作卧褥香垆。一名被中香垆。本出房风。其法后绝。至缓始更为之为机环转运四周。而垆体常平。可置之被褥。故以为名又作九层博山香垆。镂为奇禽怪兽。穷诸灵异皆自然运动。<br><br>&nbsp;&nbsp;&nbsp;&nbsp;又作七轮扇。连七轮大皆径丈相连续。一人运之。满堂寒颤。<br><br>&nbsp;&nbsp;&nbsp;&nbsp;赵飞燕为皇后。其女弟在昭阳殿遗飞燕书。曰今日嘉辰。贵姊懋膺洪册。谨上襚三十五条。以陈踊跃之心。<br><br>&nbsp;&nbsp;&nbsp;&nbsp;金华紫输帽金华紫罗面衣织成上襦织成下裳五色文绶鸳鸯襦鸳鸯被鸳鸯褥金错绣裆七宝綦履五色文玉环同心七宝钗黄金步摇合欢圆珰琥珀枕龟文枕珊瑚玦马瑙彄云母扇孔雀扇翠羽扇九华扇五明扇云母屏风琉璃屏风五层金博山香垆回风扇椰叶席同心梅舍枝李青木香沉水香香螺卮出海南一名丹螺九真雄麝香七枝镫<br><br>&nbsp;&nbsp;&nbsp;&nbsp;赵后体轻腰弱。善行步进退。女弟昭仪不能及也。但昭仪弱骨豊肌。尤工笑语。二人幷色如红玉。为当时第一。皆擅宠后宫。<br>