&nbsp;&nbsp;&nbsp;&nbsp;元帝后宫既多。不得常见。乃使画工图形。案图召幸之。诸宫人皆赂画工多者十万。少者亦不减五万。独王嫱不肯。遂不得见。匈奴入朝求美人为阏氏。于是上案图以昭君行及去召见。貌为后宫第一。善应对。举止闲雅。帝悔之。而名籍巳定。帝重信于外国。故不复更人。乃穷案其事。画工皆弃市。籍其家资皆巨万。画工有杜陵毛延寿。为人形。丑好老少必得其真。安陵陈敞。新丰刘白。龚宽。幷工为牛马飞鸟众势。人形好丑。不逮延寿。下杜阳望亦善画。尤善布色。樊育亦善布色。同日弃市。京师画工。于是差稀。<br><br>&nbsp;&nbsp;&nbsp;&nbsp;武帝欲杀乳母。乳母告急于东方朔。朔曰。帝忍而愎。旁人言之。益死之速耳。汝临去。但屡顾我。我当设奇以激之。乳母如言。朔在帝侧曰。汝宜速去。帝今巳大。岂念汝乳哺时恩邪。帝怆然。遂舍之。<br><br>&nbsp;&nbsp;&nbsp;&nbsp;五侯不相能。宾客不得来往。娄护丰辩传食五侯间。各得其欢心。竞致奇膳。护乃合以为鲭。世称五侯鲭。以为奇味焉。<br><br>&nbsp;&nbsp;&nbsp;&nbsp;公孙宏起家徒步为丞相。故人高贺从之。宏食以脱粟饭。覆以布被。贺怨。曰何用故人富贵为脱粟布被。我自有之。宏大惭。贺告人曰。公孙宏内服貂蝉。外衣麻枲。内厨五鼎。外膳一肴。岂可以示天下。于是朝廷疑其矫焉。宏叹曰宁逢恶宾不逢故人。<br><br>&nbsp;&nbsp;&nbsp;&nbsp;文帝自代还。有良马九匹。皆天下之骏马也。一名浮云。一名赤电。一名绝群。一名逸骠。一名紫燕骝。一名绿螭骢。一名龙子。一名麟驹。一名绝尘。号为九逸。有来宣能御。代王号为王良。俱还代邸。<br><br>&nbsp;&nbsp;&nbsp;&nbsp;武帝时身毒国献连环羁。皆以白玉作之。玛瑙石为勒。白光琉璃为鞍。鞍在闇室中。常照十余丈如昼日。自是长安始盛饰鞍马。竞加雕镂。或一马之饰直百金。皆以南海白蜃为珂。紫金为萼。以饰其上。犹以不鸣为患。或加以铃镊。饰以流苏。走则如撞钟磬。若飞幡葆。后得贰师天马。帝以玟■石为鞍，镂以金银■石。以绿地五色锦为蔽泥。后稍以熊罴皮为之。熊罴毛有绿光皆长二尺者直百金卓王孙有百余双。诏使献二十枚。<br><br>&nbsp;&nbsp;&nbsp;&nbsp;昭帝时茂陵家人献宝剑。上铭曰直千金。寿万岁。<br><br>&nbsp;&nbsp;&nbsp;&nbsp;司马相如初与卓文君还成都。居贫。愁懑。以所着鹔■裘就市人陽昌貰酒與文君為歡。既而文君抱颈而泣。曰我平生富足。今乃以衣裘贳酒。遂相与谋于成都卖酒。相如亲着犊鼻裈涤器以耻王孙。王孙果以为病。乃厚给文君。文君遂为富人。文君姣好眉色如望远山。脸际常若芙蓉。肌肤柔滑如脂。十七而寡。为人放诞风流。故悦长卿之才而越礼焉。长卿素有消渴疾。及还成都悦文君之色。遂以发痼疾。乃作美人赋。欲以自刺而终不能改。卒以此疾至死。文君为诔传于世。<br><br>&nbsp;&nbsp;&nbsp;&nbsp;庆安世年十五。为成帝侍郎。善鼓琴。能为双凤离鸾之曲。赵后悦之。白上得出入御内绝见爱幸。尝着轻丝履招风扇紫绨裘。与后同居处。欲有子而终无胄嗣。赵后自以无子。常托以祈祷别开一室自左右侍婢以外莫得至者。上亦不得至焉。以軿车载轻薄少年。为女子服入后宫者。日以十数。与之淫通无时休息。有疲怠者辄差代之。而卒无子。<br><br>&nbsp;&nbsp;&nbsp;&nbsp;太上皇徙长安居深宫。凄怆不乐。高祖窃因左右问其故。以平生所好皆屠贩少年。酤酒卖饼。斗鸡蹴踘。以此为欢。今皆无此。故以不乐。高祖乃作新丰。移诸故人实之。太上皇乃悦。故新丰多无赖。无衣冠子弟故也。高祖少时常祭枌榆之社。及移新丰亦还立焉。高帝既作新丰。幷移旧社。衢巷栋宇物色惟旧。士女老幼相携路首各知其室放犬羊鸡鸭于通涂亦竞识其家其匠人吴宽所营也。移者皆悦其似而德之。故竞加赏赠。月余致累百金。<br><br>&nbsp;&nbsp;&nbsp;&nbsp;汉诸陵寝皆以竹为帘。皆为水纹及龙凤之像。昭阳殿织珠为帘。风至则鸣如珩佩之声。<br><br>&nbsp;&nbsp;&nbsp;&nbsp;扬雄读书。有人语之曰无为自苦。元故难传。忽然不见。雄着太元经。梦吐凤凰集元之上。顷而灭。<br><br>&nbsp;&nbsp;&nbsp;&nbsp;司马相如为上林子虚赋。意思萧散不复与外事相关控引天地错综古今忽然如睡焕然而兴几百日而后成。其友人盛览字长通。牂牁名士。尝问以作赋。相如曰合綦组以成文。列锦绣而为质。一经一纬。一宫一商。此赋之迹也。赋家之心。苞括宇宙总览人物。<br><br>&nbsp;&nbsp;&nbsp;&nbsp;斯乃得之于内。不可得而传览。乃作合组歌列锦赋而退。终身不复敢言作赋之心矣。<br><br>&nbsp;&nbsp;&nbsp;&nbsp;董仲舒梦蛟龙入怀。乃作春秋繁露词。<br><br>&nbsp;&nbsp;&nbsp;&nbsp;或问扬雄为赋。雄曰读千首赋。乃能为之。<br><br>&nbsp;&nbsp;&nbsp;&nbsp;匡衡。字稚圭。勤学而无烛。邻舍有烛而不逮。衡乃穿壁引其光。以书映光而读之。邑人天姓文不识。家富多书衡乃与其佣作而不求偿。主人怪问衡。衡曰愿得主人书遍读之主人感叹。资给以书。遂成大学。衡能说诗。时人为之语曰无说诗。匡鼎来。匡说诗。解人颐。鼎。衡小名也。时人畏服之。如是闻者皆解颐欢笑。衡邑人有言诗者。衡从之与语。质疑。邑人挫服倒屣而去。衡追之。曰先生留听。更理前论。邑人曰穷矣。遂去不返。<br><br>&nbsp;&nbsp;&nbsp;&nbsp;长安有儒生曰惠庄。闻朱云折五鹿充宗之角。乃叹息曰栗犊反能尔邪。吾终耻溺死沟中。遂裹粮从云。云与言。庄不能对。逡巡而去。拊心谓人曰吾口不能剧谈。此中多有。<br><br>&nbsp;&nbsp;&nbsp;&nbsp;武帝过李夫人。就取玉簪搔头。自此后宫人搔头皆用玉。玉价倍贵焉。<br><br>&nbsp;&nbsp;&nbsp;&nbsp;杜陵杜夫子善奕棋。为天下第一人或讥其费日。夫子曰精其理者足以大裨圣教。<br><br>&nbsp;&nbsp;&nbsp;&nbsp;成帝好蹴踘。群臣以蹴踘为劳体。非至尊所宜帝曰朕好之。可择似而不劳者。奏之。家君作弹棋以献。帝大悦。赐青羔裘。紫丝履。服以朝觐。<br><br>&nbsp;&nbsp;&nbsp;&nbsp;元封二年大寒。雪深五尺。野鸟兽皆死。牛马皆蜷蹜如猬。三辅人民冻死者十有二三。<br><br>&nbsp;&nbsp;&nbsp;&nbsp;武帝为七宝床。杂宝按厕宝屏风。列宝帐。设于桂宫。时人谓之四宝宫。<br><br>&nbsp;&nbsp;&nbsp;&nbsp;瓠子河决。有蛟龙从九子自决中逆上入河。喷沫流波数十里。<br><br>&nbsp;&nbsp;&nbsp;&nbsp;文帝初多雨积霖。至百日而止。<br><br>&nbsp;&nbsp;&nbsp;&nbsp;王凤以五月五日生。其父欲不举。曰俗谚举五日子。长及户则自害。不则害其父母其叔父曰。昔田文以此日生。其父婴敕其母曰勿举。其母窃举之后为孟尝君。号其母为薛公大家。以古事推之。非不祥也。遂举之。<br><br>&nbsp;&nbsp;&nbsp;&nbsp;惠帝七年夏雷震南山。大木数千株。皆火燃至末其下数十亩。地草皆燋黄。其后百许日。家人就其间得龙骨一具。鲛骨二具。<br><br>&nbsp;&nbsp;&nbsp;&nbsp;高祖为泗水亭长。●徒骊山。将与故人诀去徒卒赠高祖酒二壶。鹿肚牛肝各一。高祖与乐从者饮酒食肉而去。后即帝位。朝哺尚食尝具此二炙幷酒二壶。<br><br>&nbsp;&nbsp;&nbsp;&nbsp;梁孝王好营宫室苑囿之乐。作曜华之宫。筑兔园。园中有百灵山。山有肤寸石。落猿岩。栖龙岫。又有鴈池池间有鹤洲凫渚。其诸宫观相连延亘数十里。奇果异树瑰禽怪兽毕备。主日与宫人宾客弋钓其中。<br><br>&nbsp;&nbsp;&nbsp;&nbsp;鲁恭王好斗鸡鸭及鹅鴈。养孔雀鵁鶄俸■一年费二千石。<br><br>&nbsp;&nbsp;&nbsp;&nbsp;会稽岁时献竹簟供御。世号为流黄簟。<br><br>&nbsp;&nbsp;&nbsp;&nbsp;朱买臣为会稽太守。怀章绶还至舍亭。而国人未知也。所知钱勃见其暴露。乃劳之曰得无罢乎。遗与纨扇。买臣至郡。引为上客。寻迁为掾史。<br>