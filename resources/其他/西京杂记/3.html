&nbsp;&nbsp;&nbsp;&nbsp;安定嵩真元菟曹元理。幷明算术。皆成帝时人。真尝自算其年寿七十三。真绥和元年正月二十五日晡死。书其壁以记之至二十四日晡时死。其妻曰见真算时长下一算欲以告之。虑脱真旨故不敢言。今果后一日。真又曰北邙青陇上孤槚之西四丈所凿之入七尺。吾欲葬此地。及真死依言往掘。得古时空椁即以葬焉。<br><br>&nbsp;&nbsp;&nbsp;&nbsp;元理尝从其友人陈广汉。广汉曰吾有二囷米。忘其石数。子为计之。元理以食筋十余转。曰东囷七百四十九石二升七合。又十余转曰西囷六百九十七石八。遂大署囷门后出米西囷六百九十七石七九升。中有一鼠大堪一升。束囷不差圭合。元理后岁复过广汉。广汉以米数告之。元理以手击床。曰遂不知鼠之殊米不如剥面皮矣。广汉为之取酒鹿脯数片。元理复算曰。诸蔗二十五区。应收一千五百三十六枚。蹲鸱三十七亩。应收六百七十三石。千牛产二百犊。万鸡将五万雏。羊豕鹅鸭皆道其数。果蓏肴蔌悉知其所。乃曰此资业之广。何供馈之褊邪。广汉惭曰有仓卒客。无仓卒主人。元理曰俎上蒸■一头。厨中荔枝一柈。皆可为设。广汉再拜谢罪。自入取之尽日为欢。其术后传南季。南季传项■。■传子陆。皆得其分数而失元妙焉。<br><br>&nbsp;&nbsp;&nbsp;&nbsp;卫将军青生子。或有献騧马者。乃命其子曰騧。字叔马。其后改为登。字叔升。<br><br>&nbsp;&nbsp;&nbsp;&nbsp;哀帝为董贤起大第于北阙下。重五殿。洞六门。柱壁皆画云气萼蘤山灵水怪或衣以绨锦。或肴以金玉。南门三重。署曰南中门。南上门。南更门。东西各三门。随方面题署亦如之。楼阁台榭。转相连注。山池玩好。穷尽雕丽。<br><br>&nbsp;&nbsp;&nbsp;&nbsp;平津侯自以布衣为宰相。乃开东阁营客馆以招天下之士。其一曰钦贤馆以待大贤。次曰翘材馆以待大才。次曰接士馆以待国士。其有德任毗赞佐理阴阳者处钦贤之馆。其有才堪九列将军二千石者居翘材之馆。其有一介之善一方之艺居接士之馆。而躬身菲薄。所得俸禄以奉待之。<br><br>&nbsp;&nbsp;&nbsp;&nbsp;南越王献高帝石蜜五斛蜜烛二百枚。白鹇黑鹇各一双。高帝大悦。厚报遣其使。<br><br>&nbsp;&nbsp;&nbsp;&nbsp;滕公驾至东都门。马鸣局不肯前。以足跑地久之。滕公使士卒掘马所跑地。入三尺所。得石椁。滕公以烛照之有铭焉。乃以水洗写其文。文字皆古异。左右莫能知。以问叔孙通。通曰科斗书也以今文写之曰佳。城郁郁。三千年见白日。吁嗟滕公居此室。滕公曰嗟乎天也。吾死其即安此乎。死遂葬焉。<br><br>&nbsp;&nbsp;&nbsp;&nbsp;韩嫣好弹。常以金为丸所失者日有十余。长安为之语曰苦饥寒。逐金丸。京师儿童。每闻嫣出弹。辄随之望丸之所落辄拾焉。<br><br>&nbsp;&nbsp;&nbsp;&nbsp;司马迁发愤作史记百三十篇。先达称为良史之才。其以伯夷居列传之首。以为善而无报也。为项羽本纪。以踞高位者非关有德也。及其序屈原。贾谊。辞旨抑扬。悲而不伤。亦近代之伟才。<br><br>&nbsp;&nbsp;&nbsp;&nbsp;梁孝王游于忘忧之馆。集诸游士各使为赋。枚乘为柳赋其辞曰忘忧之馆。垂条之木。枝逶迟而含紫。叶萋萋而吐绿。出入风云。去来羽族。既上下而好音。亦黄衣而绛足。蜩螗厉响。蜘蛛吐丝。阶草漠漠。白日迟迟。于嗟细柳。流乱轻丝。君王渊穆其度御群英而翫之。小臣瞽聩。与此陈词。于嗟乐兮。于是樽盈缥玉之酒。爵献金浆之醪。梁人作藷蔗酒名金浆庶羞千族。盈满六庖。弱丝清管。与风霜而共雕。鎗锽啾唧。萧修寂寥。隽乂英旄。列襟联袍。小臣莫效于鸿毛。空衔鲜而嗽醪。虽复河清海竭。终无增景于边撩。路乔如为鹤赋。其辞曰白鸟朱冠。鼓翼池干举修距而跃跃。奋皓翅之●●。宛修颈而顾步。啄沙碛而相欢。岂忘赤霄之上。忽池■而盘桓。饮清流而不举。食稻梁而未安。故知野禽野性。未脱笼樊。赖吾王之广爱。虽禽鸟兮抱恩。方腾骧而鸣舞。凭朱槛而为欢。<br><br>&nbsp;&nbsp;&nbsp;&nbsp;公孙诡为文鹿赋其词曰麀鹿濯濯。来我槐庭。食我槐叶。怀我德声。质如细缛。文如素綦。呦呦相召。小雅之诗。叹丘山之比岁。逢梁王于一时。<br><br>&nbsp;&nbsp;&nbsp;&nbsp;邹阳为酒赋。其词曰清者为酒。浊者为醴。清者圣明浊者顽騃皆曲湒丘之麦。酿野田之米。仓风莫预。方金未启。嗟同物而异味。叹殊才而共侍。流光醳醳。甘滋泥泥。清醪既成。绿瓷既启且筐且漉。载●载齐庶民以为欢。君子以为礼。其品类则沙洛渌酃程乡若下高公之清。关中白薄青渚萦停凝醳醇酎千日一醒。哲王临国。绰矣多暇。召皤皤之臣。聚肃肃之宾。安广坐。列雕屏。绡绮为广。犀璩为镇。曳长裾飞广袖。奋长缨。英伟之士。莞尔而即之。君王凭玉几。倚玉屏。举手一劳。四座之士皆若哺梁焉。乃纵酒作倡。倾碗覆觞。右曰宫申。旁亦征扬。乐只之深不狂。于是钖名饵。袪夕醉。遣朝酲。吾君寿亿万岁。常与日月争光。<br><br>&nbsp;&nbsp;&nbsp;&nbsp;公孙乘为月赋。其辞曰。月出皦兮。君子之光。鹍鸡舞于兰渚。蟋蟀鸣于西堂。君有礼乐。我有衣裳。猗嗟明月。当心而出。隐员岩而似钩。蔽修堞而分镜。既少进以增辉。遂临庭而高映。炎日匪明。皓璧非净。躔度运行。阴阳以正。文林辩囿。小臣不佞。<br><br>&nbsp;&nbsp;&nbsp;&nbsp;羊胜为屏风赋其辞曰屏风鞈匝。蔽我君王。重葩累绣。沓璧连璋。饰以文锦。映以流黄。画以古烈。颙颙昂昂。藩后宜之。寿考无疆。<br><br>&nbsp;&nbsp;&nbsp;&nbsp;韩安国作几赋不成。邹阳代作。其辞曰高树凌云。蟠■烦冤。旁生附枝。王尔公输之徒。荷斧斤。援葛虆。攀乔枝。上不测之绝顶。伐之以归眇者督直。聋者磨砻齐贡金斧。楚入名工。乃成斯几。离奇髣佛。似龙盘马回。凤去鸾归。君王凭之。圣德日跻。邹阳安国。罚酒三升。赐枚乘路乔如绢人五。<br><br>&nbsp;&nbsp;&nbsp;&nbsp;梁孝王入朝。与上为家人之燕。乃问王诸子。王顿首谢曰有五男。即拜为列侯。赐与衣裳器服。王薨。又分梁国为五。进五侯皆为王。<br><br>&nbsp;&nbsp;&nbsp;&nbsp;河间王德筑日华宫。置客馆二十余区以待学士。自奉养不踰宾客。<br><br>&nbsp;&nbsp;&nbsp;&nbsp;梁孝王子贾从朝。年幼。窦太后欲强冠婚之。上谓王曰儿堪冠矣。王顿首谢曰。臣闻礼二十而冠。冠而字。字以表德。自非显才高行。安可强冠之哉。帝曰。儿堪冠矣。余日帝又曰。儿堪室矣。王顿首曰。臣闻礼三十壮有室。儿年蒙悼。未有人父之端。安可强室之哉。帝曰。儿堪室矣。余日贾朝至阃而遗其舄。帝曰。儿真幼矣。白太后未可冠婚之。<br><br>&nbsp;&nbsp;&nbsp;&nbsp;江都王劲捷。能超七尺屏风。<br><br>&nbsp;&nbsp;&nbsp;&nbsp;元后在家。尝有白燕衔白石。大如指。坠后绩筐中。后取之。石自割为二。其中有文曰毋天地。后乃合之。遂复还合。乃宝录焉。后为皇后。常幷置玺笥中。谓为天玺也。<br><br>&nbsp;&nbsp;&nbsp;&nbsp;汉朝以玉为虎子。以为便器。使侍中执之行幸以从。中书以武都紫泥为玺室。加绿绨其上。<br><br>&nbsp;&nbsp;&nbsp;&nbsp;茂陵文固阳。本琅琊人。善驯野雉为媒。用以射雉。每以三春之月。为茅障以自翳。用觟矢以射之。日连百数。茂陵轻薄者化之皆以杂宝错厕翳障。以青州芦苇为弩矢。轻骑妖服追随于道路。以为欢娱也。阳死。其子亦善其事。董司马好之。以为上客。<br><br>&nbsp;&nbsp;&nbsp;&nbsp;茂陵少年李亨。好驰骏狗。逐狡兽。或以鹰鹞逐雉兔。皆为之佳名。狗则有修毫厘睫白望青曹之名。鹰则有青翅黄眸青冥金距之属。鹞则有从风鹞。孤飞鹞。<br><br>&nbsp;&nbsp;&nbsp;&nbsp;杨万年有猛犬名青驳。买之百金。<br><br>&nbsp;&nbsp;&nbsp;&nbsp;成帝时交趾越嶲献长鸣鸡伺晨鸡即下漏验之。晷刻无差。鸡长鸣。则一食顷不绝。长距善斗。<br><br>&nbsp;&nbsp;&nbsp;&nbsp;许博昌。安陵人也。善陆博。窦婴好之。常与居处。其术曰方畔揭道张。张畔揭道方。张究屈元高。高元屈究张。又曰张道揭畔方。方畔揭道张。张究屈元高。高元屈究张。三辅儿童皆诵之。法用六箸或谓之究。以竹为之。长六分。或用二箸。博昌又作太博经一篇。今世传。<br><br>&nbsp;&nbsp;&nbsp;&nbsp;高祖与项羽战于垓下。孔将军居左。费将军居右。皆假为名。<br><br>&nbsp;&nbsp;&nbsp;&nbsp;东方生善啸。每曼声长啸。辄尘落帽。<br><br>&nbsp;&nbsp;&nbsp;&nbsp;京兆有古生者。学从横。揣摩弄矢摇丸樗蒲之术。为都掾史四十余年。善訑谩二千石随以谐谑。皆握其权要而得其欢心。赵广汉为京兆尹。下车而黜之。终于家。京师至今俳戏。皆称古掾曹。<br><br>&nbsp;&nbsp;&nbsp;&nbsp;娄敬始因虞将军请见高祖。衣旃衣。披羊裘。虞将军脱其身上衣服以衣之。敬曰敬本衣帛。则衣帛见。敬本衣旃。则衣旃见。今舍旃褐。假鲜华。是矫常也。不敢脱羊裘而衣旃衣以见高祖。<br>