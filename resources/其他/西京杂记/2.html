&nbsp;&nbsp;&nbsp;&nbsp;余所知有鞠道龙。善为幻术。向余说古时事。有东海人黄公。少时为术。能制蛇御虎。佩赤金刀。以绛缯朿发。立兴云雾。坐成山河。及衰老。气力赢惫。饮酒过度。不能复行其术。秦末有白虎见于东海。黄公乃以赤刀■厭之。术既不行。遂为虎所杀。三辅人俗用以为戏。汉帝亦取以为角抵之戏焉。又说淮南王好方士。方士皆以术见。遂有画地成江河。撮土为山岩。嘘吸为寒暑。喷嗽为雨雾。王亦卒与诸方士俱去。<br><br>&nbsp;&nbsp;&nbsp;&nbsp;扬子云好事。常怀铅提椠。从诸计吏访殊方绝域四方之语。以为裨补輶轩所载。亦洪意也<br><br>&nbsp;&nbsp;&nbsp;&nbsp;文帝时。邓通得赐蜀铜山。听得铸钱文字肉好。皆与天子钱同故富侔人主时吴王亦有铜山铸钱。故有吴钱微重。文字肉好与汉钱不异。<br><br>&nbsp;&nbsp;&nbsp;&nbsp;杨贵。字王孙京兆人也。生时厚自奉养。死卒裸葬于终南山。其子孙掘土凿石深七尺而下尸上复盖之以石。欲俭而反奢也。<br><br>&nbsp;&nbsp;&nbsp;&nbsp;傅介子年十四。好学书尝弃觚而叹。曰大丈夫当立功绝域何能坐事散儒。后卒斩匈奴使者。还拜中郎。复斩楼兰王首。封义阳侯。<br><br>&nbsp;&nbsp;&nbsp;&nbsp;余少时闻平陵曹敞在吴章门下。■■好斥人過以為輕薄。世人皆以为然。章后为王莽所杀。人无有敢收葬者。弟子皆更易姓名。以从他师。敞时为司徒掾。独称吴章弟子。收葬其尸。方知亮直者不见容于冗辈中矣。平陵人生为立碑于吴章墓侧。在龙首山南幙岭上。<br><br>&nbsp;&nbsp;&nbsp;&nbsp;文帝为太子。立思贤苑以招宾客。苑中有堂隍六所。客馆皆广庑高轩。屏风帏褥甚丽。<br><br>&nbsp;&nbsp;&nbsp;&nbsp;广陵王胥有勇力。常于别囿学格熊。后遂能空手搏之。莫不绝脰。后为兽所伤。陷脑而死。<br><br>&nbsp;&nbsp;&nbsp;&nbsp;郭威。字文伟。茂陵人也。好读书。以谓尔雅周公所制。而尔雅有张仲孝友。张仲。宣王时人。非周公之制明矣。余尝以问扬子云子云曰孔子门徒游夏之俦所记。以解释六艺者也。家君以为外戚传称史佚教其子以尔雅。尔雅小学也。又记言孔子教鲁哀公学尔雅。尔雅之出远矣。旧传学者皆云周公所记也。张仲孝友之类。后人所足耳。<br><br>&nbsp;&nbsp;&nbsp;&nbsp;茂陵富人袁广汉。藏镪巨万。家僮八九百人。于北邙山下筑园。东西四里。南北五里激流水注其内。构石为山高十余丈。连延数里。养白鹦鹉紫鸳鸯牦牛青兕奇兽怪禽委积其间。积沙为洲屿。激水为波潮。其中致江鸥海鹤孕雏产鷇延蔓林池奇树异草靡不具植屋皆徘徊连属。重阁修廊。行之移晷不能遍也。广汉后有罪诛。没入为官园。鸟兽草木皆移植上林苑中。<br><br>&nbsp;&nbsp;&nbsp;&nbsp;五柞宫有五柞树。皆连三抱上枝荫覆数十亩。其宫西有青梧观。观前有三梧桐树。树下有石麒麟二枚。刊其胁为文字。是秦始皇郦山墓上物也。头高一丈三尺东边者前左脚折。折处有赤如血。父老谓其有神。皆含血属筋焉。<br><br>&nbsp;&nbsp;&nbsp;&nbsp;高祖初入咸阳宫。周行库府。金玉珍宝不可称言。其尤惊异者有青玉五枝灯。高七尺五寸。作蟠螭以口衔灯。灯燃。鳞甲皆动。焕炳若列星而盈室焉。复铸铜人十二枚坐皆高三尺。列在一筵。上琴筑笙竽各有所执。皆缀花釆。俨若生人。筵下有二铜管。上口高数尺。出筵后。其一管空。一管内有绳大如指。使一人吹空管。一人纽绳。则众乐皆作。与真乐不异焉。有琴长六尺。安十三弦。二十六徽。皆用七宝饰之。铭曰璠玙之乐。玉管长二尺三寸。二十六孔。吹之则见车马山林。隐辚相次。吹息亦不复见。铭曰。昭华之管。有方镜广四尺。高五尺九寸。表里有明。人直来照之影则倒见。以手扪心而来。则见肠胃五脏历然无k。人有疾病在内则掩心而照之。则知病之所在。又女子有邪心。则胆张心动。秦始皇常以照宫人胆张心动者则杀之。高祖悉封闭以待项羽。羽幷将以东。后不知所在。<br><br>&nbsp;&nbsp;&nbsp;&nbsp;尉陀献高祖鲛鱼荔枝。高祖报以蒲桃锦四匹。<br><br>&nbsp;&nbsp;&nbsp;&nbsp;戚夫人侍儿贾佩兰。后出为扶风人假儒妻。说在宫内时。见戚夫人侍高帝常以赵王如意为言。而高祖思之。几半日不言。叹息凄怆而未知其术。辄使夫人击筑。高祖歌大风诗以和之。又说在宫内时。尝以弦管歌舞相欢娱。竞为妖服以■良时。十月十五日共入灵女庙。以豚忝乐神。吹笛击筑。歌上灵之曲既而相与连臂踏地为节。歌赤凤凰来。至七月七日临百子池。作于阗乐。乐毕。以五色缕相羁。谓为相连爱。八月四日出雕房北户竹下围棋。胜者终年有福。负者终年疾病。取丝缕就北辰星求长命乃免。九月九日佩茱萸。食蓬饵。饮菊华酒。令人长寿。菊华舒时。幷采茎叶杂黍米酿之。至来年九月九日始熟。就饮焉。故谓之菊华酒。正月上辰出池边盥濯。食蓬饵以祓妖邪。三月上巳张乐于流水。如此终岁焉。戚夫人死。侍儿皆复为民妻也。<br><br>&nbsp;&nbsp;&nbsp;&nbsp;何武葬北邙山薄龙阪王嘉冢东北一里。<br><br>&nbsp;&nbsp;&nbsp;&nbsp;杜子夏葬长安北四里。临终。作文曰魏郡杜邺。立志忠款。犬马未陈奄先草露。骨肉归于后土。气魂无所不之。何必故丘然后即化。封于长安北郭。此焉宴息。及死。命刊石埋于墓侧。墓前种松■树五株。至今茂盛。淮南王安着鸿烈二十一篇。鸿大也。烈明也言大明礼教。号为淮南子。一曰刘安子。自云字中皆挟风霜。扬子云以为一出一入字直百金。<br><br>&nbsp;&nbsp;&nbsp;&nbsp;公孙宏着公孙子。言刑名事。亦谓字直百金。<br><br>&nbsp;&nbsp;&nbsp;&nbsp;司马长卿赋。时人皆称典而丽。虽诗人之作不能加也。扬子云曰。长卿赋不似从人间来。其神化所至邪。子云学相如为赋而弗逮。故雅服焉。<br><br>&nbsp;&nbsp;&nbsp;&nbsp;长安有庆虬之。亦善为赋。尝为清思赋。时人不之贵也。乃托以相如所作。遂大见重于世。<br><br>&nbsp;&nbsp;&nbsp;&nbsp;相如将献赋。未知所为。梦一黄衣翁谓之曰。可为大人赋。遂作大人赋。言神仙之事。以献之。赐锦四匹。<br><br>&nbsp;&nbsp;&nbsp;&nbsp;相如将聘茂陵人女为妾。卓文君作白头吟以自绝。相如乃止。<br><br>&nbsp;&nbsp;&nbsp;&nbsp;樊将军哙问陆贾曰。自古人君皆云受命于天。云有瑞应。岂有是乎。贾应之曰。有之。夫目■得酒食。灯火华得钱财。干鹊噪而行人至。蜘蛛集而百事嘉小。既有征。大亦宜然。故目■则■之。火华则拜之。干鹊噪则餧之。蜘蛛集则放之。况天下大宝。人君重位。非天命何以得之哉。瑞者宝也信也。天以宝为信。应人之德故曰瑞应。无天命。无宝信。不可以力取也。<br><br>&nbsp;&nbsp;&nbsp;&nbsp;霍将军妻。一产二子。疑所为兄弟。或曰前生为兄。后生者为弟。今虽俱日。亦宜以先生为兄或曰居上者宜为兄。居下宜为弟。居下者前生。今宜以前生为弟时霍光闻之。曰昔殷王祖甲一产二子。曰嚚曰良。以卯日生嚚。以巳日生良。则以嚚为兄。以良为弟。若以在上者为兄。嚚亦当为弟。昔许厘庄公一产二女。曰妖曰茂。楚大夫唐勒一产二子。一男一女。男曰贞夫。女曰琼华。皆以先生为长。近代郑昌时文长蒨幷生二男。滕公一生二女。李黎生一男一女。幷以前生者为长。霍氏亦以前生为兄焉。<br><br>&nbsp;&nbsp;&nbsp;&nbsp;枚皋文章敏疾。长卿制作淹迟。皆尽一时之誉。而长卿首尾温丽枚皋时有累句。故知疾行无善迹矣。扬子云曰军旅之际。戎马之间。飞书驰檄用枚皋。廊庙之下。朝廷之中。高文典册用相如。<br>