&nbsp;&nbsp;&nbsp;&nbsp;会稽人顾翱。少失父事母至孝。母好食雕胡饭。常帅子女躬自采撷。还家。导水凿川自种。供养每有嬴储。家亦近太湖。湖中后自生雕胡。无复余草。虫鸟不敢至焉。遂得以为养。郡县表其闾舍。<br><br>&nbsp;&nbsp;&nbsp;&nbsp;齐人刘道强善弹琴。能作单鹄寡凫之弄。听者皆悲不能自摄。<br><br>&nbsp;&nbsp;&nbsp;&nbsp;赵后有宝琴曰凤凰。皆以金玉隐起为龙凤螭鸾古贤列女之象。亦善为归风●送远之操。<br><br>&nbsp;&nbsp;&nbsp;&nbsp;公孙宏以元光五年为国士所推尚为贤良。国人邹长倩以其家贫。少自资致。乃解衣裳以衣之。释所着冠履以与之。又赠以刍一束。素丝一襚。扑满一枚。书题遗之。曰夫人无幽显。道在则为尊。虽生刍之贱也。不能脱落君子故赠君生刍一朿。诗人所谓生刍一朿其人如玉。五丝为镊。倍镊为升。倍升为●。倍●为纪。倍纪为■。倍■为襚。此自少之多。自微至着也。上之立功勋效名节亦复如之。勿以小善不足修而不为也。故赠君素丝一襚。扑满者以土为器。以蓄钱具。其有入窍而无出窍。满则扑之。土麤物也。钱重货也。入而不出积而不散。故扑之。上有聚歛而不能散者将有扑满之败。可不诫欤。故赠君扑满一枚。猗嗟盛欤山川阻修。加以风露。次卿足下勉作功名。窃在下风以俟嘉誉。宏答烂败不存。<br><br>&nbsp;&nbsp;&nbsp;&nbsp;汉朝舆驾祠甘泉汾阴备千乘万骑。太仆执辔。大将军陪乘名为大驾。<br><br>&nbsp;&nbsp;&nbsp;&nbsp;司马车驾四中道<br><br>&nbsp;&nbsp;&nbsp;&nbsp;辟恶车驾四中道<br><br>&nbsp;&nbsp;&nbsp;&nbsp;记道车驾四中道<br><br>&nbsp;&nbsp;&nbsp;&nbsp;靖室车驾四中道<br><br>&nbsp;&nbsp;&nbsp;&nbsp;象车鼓吹十三人中道<br><br>&nbsp;&nbsp;&nbsp;&nbsp;式道候二人驾一左右一人<br><br>&nbsp;&nbsp;&nbsp;&nbsp;长安都尉四人骑左右各二人<br><br>&nbsp;&nbsp;&nbsp;&nbsp;长安亭长十人驾左右各五人<br><br>&nbsp;&nbsp;&nbsp;&nbsp;长安令车驾三中道<br><br>&nbsp;&nbsp;&nbsp;&nbsp;京兆掾史三人驾一三分<br><br>&nbsp;&nbsp;&nbsp;&nbsp;京兆尹车驾四中道司隶部京兆从事都部<br><br>&nbsp;&nbsp;&nbsp;&nbsp;从事别驾一车三分<br><br>&nbsp;&nbsp;&nbsp;&nbsp;司隶校尉驾四中道<br><br>&nbsp;&nbsp;&nbsp;&nbsp;廷尉驾四中道<br><br>&nbsp;&nbsp;&nbsp;&nbsp;太仆宗正引从事驾四左右<br><br>&nbsp;&nbsp;&nbsp;&nbsp;太常光禄卫尉驾四三分<br><br>&nbsp;&nbsp;&nbsp;&nbsp;太尉外部都督令史贼曹属仓曹属户曹属东曹掾<br><br>&nbsp;&nbsp;&nbsp;&nbsp;西曹掾驾一左右各三<br><br>&nbsp;&nbsp;&nbsp;&nbsp;太尉驾四中道<br><br>&nbsp;&nbsp;&nbsp;&nbsp;太尉舍人祭酒驾一左右<br><br>&nbsp;&nbsp;&nbsp;&nbsp;司徒列从如太尉王公骑令史持戟吏亦各八人鼓吹一部<br><br>&nbsp;&nbsp;&nbsp;&nbsp;中护军骑中道左右各三行戟楯弓矢鼓吹各一部<br><br>&nbsp;&nbsp;&nbsp;&nbsp;步兵校尉长水校尉驾一左右<br><br>&nbsp;&nbsp;&nbsp;&nbsp;队百匹左右<br><br>&nbsp;&nbsp;&nbsp;&nbsp;骑队十左右各五<br><br>&nbsp;&nbsp;&nbsp;&nbsp;前军将军左右各二行戟楯刀楯鼓吹各一部七人<br><br>&nbsp;&nbsp;&nbsp;&nbsp;射声翊军校尉驾三左右三行戟楯刀楯鼓吹各一部七人<br><br>&nbsp;&nbsp;&nbsp;&nbsp;骁骑将军游击将军驾三左右二行戟楯刀楯鼓吹各一部七人<br><br>&nbsp;&nbsp;&nbsp;&nbsp;黄门前部鼓吹左右各一部十三人驾四<br><br>&nbsp;&nbsp;&nbsp;&nbsp;前黄麾骑中道<br><br>&nbsp;&nbsp;&nbsp;&nbsp;自此分为八校左四右四<br><br>&nbsp;&nbsp;&nbsp;&nbsp;护驾御史骑左右<br><br>&nbsp;&nbsp;&nbsp;&nbsp;御史中丞驾一中道<br><br>&nbsp;&nbsp;&nbsp;&nbsp;谒者仆射驾四<br><br>&nbsp;&nbsp;&nbsp;&nbsp;武刚车驾四中道<br><br>&nbsp;&nbsp;&nbsp;&nbsp;九游车驾四中道<br><br>&nbsp;&nbsp;&nbsp;&nbsp;云罕车驾四中道<br><br>&nbsp;&nbsp;&nbsp;&nbsp;皮轩车驾四中道<br><br>&nbsp;&nbsp;&nbsp;&nbsp;闟戟车驾四中道<br><br>&nbsp;&nbsp;&nbsp;&nbsp;鸾旗车驾四中道<br><br>&nbsp;&nbsp;&nbsp;&nbsp;建华车驾四中道左右<br><br>&nbsp;&nbsp;&nbsp;&nbsp;虎贲中郎将车驾二中道<br><br>&nbsp;&nbsp;&nbsp;&nbsp;护驾尚书郎三人骑三分<br><br>&nbsp;&nbsp;&nbsp;&nbsp;护驾尚书三中道<br><br>&nbsp;&nbsp;&nbsp;&nbsp;相风乌车驾四中道<br><br>&nbsp;&nbsp;&nbsp;&nbsp;自此分为十二校左右各六<br><br>&nbsp;&nbsp;&nbsp;&nbsp;殿中御史骑左右<br><br>&nbsp;&nbsp;&nbsp;&nbsp;兴兵中郎骑中道<br><br>&nbsp;&nbsp;&nbsp;&nbsp;高华中道<br><br>&nbsp;&nbsp;&nbsp;&nbsp;毕罕左右<br><br>&nbsp;&nbsp;&nbsp;&nbsp;御马三分<br><br>&nbsp;&nbsp;&nbsp;&nbsp;节十六左八右八<br><br>&nbsp;&nbsp;&nbsp;&nbsp;华盖中道<br><br>&nbsp;&nbsp;&nbsp;&nbsp;自此分为十六校左八右八<br><br>&nbsp;&nbsp;&nbsp;&nbsp;刚鼓中道金根车<br><br>&nbsp;&nbsp;&nbsp;&nbsp;自此分为二十校满道<br><br>&nbsp;&nbsp;&nbsp;&nbsp;左卫将军<br><br>&nbsp;&nbsp;&nbsp;&nbsp;右卫将军<br><br>&nbsp;&nbsp;&nbsp;&nbsp;华盖自此后麋烂不存<br><br>&nbsp;&nbsp;&nbsp;&nbsp;元光元年七月京师雨雹。鲍敞问董仲舒曰。雹何物也。何气而生之。仲舒曰。阴气胁阳气。天地之气。阴阳相半。和气周回。朝夕不息。阳德用事。则和气皆阳。建巳之月是也。故谓之正阳之月。阴德用事。则和气皆阴。建亥之月是也。故谓之正阴之月。十月阴虽用事。而阴不孤立。此月纯阴疑于无阳。故谓之阳月。诗人所谓日月阳止者也。四月阳虽用事。而阳不独存。此月纯阳疑于无阴。故亦谓之阴月。自十月巳后。阳气始生于地下。渐冉流散故云息也。阴气转收。故言消也。日夜滋生。遂至四月纯阳用事。自四月巳后。阴气始生于天上。渐冉流散。故云息也。阳气转收。故言消也。日夜滋生。遂至十月纯阴用事。二月八月。阴阳正等。无多少也。以此推移。无有差慝。运动抑扬。更相动薄。则熏蒿歊蒸。而风雨云雾雷电雪雹生焉。气上薄为雨。下薄为雾。风其噫也。云其气也。雷其相击之声也。电其相击之光也。二气之初蒸也。若有若无。若寔若虚。若方若圆。攒聚相合。其体稍重。故雨乘虚而坠。风多则合速。故雨大而疏。风少则合迟。故雨细而密。其寒月则雨凝于上体。上轻微而因风相袭。故成雪焉。寒有高下。上暖下寒。则上合为大雨。下凝为冰霰。雪是也。雹霰之流也。阴气暴上。雨则凝结成雹焉。太平之世。则风不鸣条。开甲散萌而巳。雨不破块。润叶津茎而巳。雷不惊人。号令启发而巳。电不眩目。宣示光耀而巳。雾不寒望。浸淫被洎而巳。雪不封条。凌殄毒害而巳。云则五色而为庆。三色而成矞。露则结味而成甘。结润而成膏。此圣人之在上。则阴阳和气雨时也。政多纰缪。则阴阳不调风发屋。雨溢河。雪至牛目。电杀驴马。此皆阴阳相荡而为祲沴之妖也。敞曰。四月无阴。十月无阳。何以明阴不孤立阳不独存邪。仲舒曰阴阳虽异而所资一气也。阳用事此则气为阳。阴用事此则气为阴。阴阳之时虽异而二体常存。犹如一鼎之水而未加火。纯阴也。加火极热。纯阳也。纯阳则无阴。息火水寒。则更阴矣。纯阴则无阳。加火水热。则更阳矣。然则建巳之月为纯阳。不容都无复阴也。但是阳家用事。阳气之极耳。荠麦枯。由阴杀也。建亥之月为纯阴。不容都无复阳也。但是阴家用事。阴气之极耳。荠麦始生。由阳升也其着者葶苈死于盛夏。款冬华于严寒。水极阴而有温泉。火至阳而有凉焰。故知阴不得无阳阳不容都无阴也。敞曰冬雨必暖。夏雨必凉。何也。曰冬气多寒。阳气自上跻。故人得其暖而上蒸成雪矣。夏气多暖。阴气自下升。故人得其凉而上蒸成雨矣。敞曰雨既阴阳相蒸。四月纯阳。十月纯阴。斯则无二气相薄则不雨乎。曰然则纯阳纯阴。虽在四月十月。但月中之一日耳。敞曰月中何日。曰纯阳用事。未夏至一日。纯阴用事。未冬至一日。朔旦夏至冬至其正气也。敞曰然则未至一日其不雨乎。曰然颇有之则妖也。和气之中自生灾沴。能使阴阳改节。暖凉失度。敞曰灾沴之气。其常存邪。曰无也。时生耳。犹乎人四肢五脏中也。有时及其病也。四支五脏皆病也。敞迁延负墙俛揖而退。<br><br>&nbsp;&nbsp;&nbsp;&nbsp;武帝时郭舍人善投壶。以竹为矢。不用棘也。古之投壶取中而不求还。故实小豆。恶其矢跃而出也。郭舍人则激矢令还。一矢百余反。谓之为骁。言如博之掔枭于掌中为骁杰也。每为武帝投壶。辄赐金帛。<br><br>&nbsp;&nbsp;&nbsp;&nbsp;武帝以象牙为簟。赐李夫人。<br><br>&nbsp;&nbsp;&nbsp;&nbsp;贾谊在长沙。鹘鸟集其承尘。长沙俗以鹏鸟至人家主人死。谊作鹏鸟赋。齐死生。等荣辱。以遣忧累焉。<br><br>&nbsp;&nbsp;&nbsp;&nbsp;李广与兄弟共猎于冥山之北。见卧虎焉。射之。一矢即毙断其髑髅以为枕。示服猛也。铸铜象其形为溲器。示厌辱之也。他日复猎于冥山之阳。又见卧虎。射之。没矢饮羽。进而视之。乃石也。其形类虎。退而更射。镞破簳折而石不伤。余尝以问杨子云。子云曰。至诚则金石为开。余应之曰。昔人有游东海者。既而风恶船漂不能制。船随风浪。莫知所之。一日一夜得至一孤洲。其侣欢然。下石植缆。登洲煮食食未熟而洲没。在船者斫断其缆。船复漂荡。向者孤洲。乃大鱼。怒掉扬鬣吸波吐浪而去。疾如风云。在洲死者十余人。又余所知陈缟。质木人也。入终南山采薪还。晚趋舍。未至。见张丞相墓前石马。谓为鹿也。即以斧挝之斧缺柯折。石马不伤。此二者亦至诚也。卒有沈溺缺斧之事。何金石之所感偏乎。子云无以应余。<br>