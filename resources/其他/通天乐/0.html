　　世人俱各有性天之乐，原不因处境之顺逆而移也。然人虽各有天乐，鲜得受享者，皆为私欲所蔽。予不揣愚昧，乃将明达语事，漫用俚言纪述数种：某某因在天理，即受许多快乐之福；某某因天理为私欲所蔽，即罹许多忧愁困苦之殃。各赘浅说，著书曰：“通天乐”。谓人能通达乎性天之乐，则随时随境皆享极乐于无涯矣。<br><br>　　夫上而至于孔颜乐处，亦不外乎性天之乐，但能造其极耳。等而论之，程明道之予心乐者，惟自乐于性天，而他人不识也。白居易之字乐天者，趣专于性天之乐也。邵康节之居名安乐窝者，安于天乐也。司马光自得乎天乐，即以独乐名其园。王心斋学是学此乐，遂有乐学歌。令人能通此乐，则俯仰寰宇，凡水流花谢、鱼跃鸢飞，皆性天中之透露，何莫而非我心之真乐。昔日予曾有鄙词云：“眼前快乐谁能晓，自寻诸烦恼。高超极乐天，胜住蓬菜岛。”此即通乎性天之乐而已矣，又岂外境所能移易哉。　　雍正七年二月花朝石成金天基撰写