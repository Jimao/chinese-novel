&nbsp;&nbsp;&nbsp;&nbsp;長安城中有豪民楊崇義者，家富數世，服玩之屬，僭于王公。崇義妻劉氏，有國色，與隣舍兒李弇私通，情甚於夫，遂有意欲害崇義。忽一日，醉歸寢於室中，劉氏與李弇同謀而害之，埋於枯井中。其時僕妾輩並無所覺，惟有鸚鵡一隻在堂前架上。洎殺崇義之後，其妻卻令童僕四散尋覓其夫，遂經府陳詞，言其夫不歸，竊慮爲人所害。府縣官吏，日夜捕賊，涉疑之人及童僕輩，經栲捶者百數人，莫究其弊。後來縣官等再詣崇義家檢校，其架上鸚鵡，忽然聲屈。縣官遂取於臂上，因問其故。鸚鵡曰：「殺家主者劉氏、李弇也。」官吏等遂執縛劉氏，及捕李弇下獄，備招情款。府尹具事案奏聞，明皇歎訝久之。其劉氏、李弇依刑處死，封鸚鵡爲綠衣使者，付後宮養餵。張說後爲《綠衣使者傳》，好事者傳之。<br><br>&nbsp;&nbsp;&nbsp;&nbsp;T-xt-小,说--天.堂www。txshuku.Com<br>