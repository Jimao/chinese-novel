菩提多那尊者，姓剎利帝，南印度国王幼子。性极聪慧，质极纯笃，好善乐施，名闻里闬\。早年有志沙门，第未得高人印正。及般若多罗远来行化，国王信佛，施以无价宝珠，因见其三子。尊者即出国王所施之珠，以观三子之见。彼二子皆囿于世味，独幼子慧辨超群，尊者深器重之，为改名达磨菩提。从游波罗，自谓所依得人，一味恭禀教义，服勤左右，垂四十年，未尝废缺。多罗选择于弟子中惟达磨一人堪作如来法嗣，悉将奥义对达磨传之。宋孝武大明元年，自放二十七道神光，现一十八变而逝，尊者为师建塔，始继其志，述其事，演化本国。远近众生，如尊者道有真传，皆靡然向风从之。尊者在本国演化经六十余年，所从游众生，大以成大，小以成小，窃隙光以自照，浚余润以自滋，得其济渡者，其丽不亿，其功无量。有诗为证：　　三子皆为帝裔苗，菩提慧辨寡为俦。<br>　　多罗知是如来器，奥旨心宗向彼投。<br><br>如来三宝之道，无一人不笃信，无一人不敬重。独达磨之侄异见王独立一门户，轻人之所罩，谓寂灭之教，当摈之宫墙之外。毁人之所信，谓虚无之道，不容于名教之中。异端横流之日，左道惑民之时，异见王欲辟其非，以矫其诞，可谓挺然独秀，不为习俗所移者矣。名曰异见，诚哉所见异也。尊者闻其轻毁三宝，发为叹词曰：“毁言出于一人之私，毋用毁也，佛道不可毁也。不知其是不必重，既知其非不必毁。眼前惟闻尊信者为神佛，不闻轻毁者为圣贤。忠厚长者，毁言不出于口，毁佛无法，只彰其薄也。存心凉薄者，明有人非，幽有鬼责，灾及其身，理势然矣。不忍异见王因轻毁二字来及身之灾，吾当何以救之？”因命弟子波罗提见异见王，为彼说法，解脱及身之灾。异见王怒而问曰：“子之宗佛，必以佛为是也、且问汝何者是佛？”波罗提答曰：“佛之教，虽不滞于有，亦不沦于无，惟见性是佛而已。”王又问曰：“师自见性否？”波罗提答曰：“我不见自性，惟见佛性。”王问曰：“性在何处为子见之？”波罗提答曰：“性在作用上见之。”王曰：“性蕴于中而难知，情露于外而易见，子从何作用上见性？”异见王此论岂好辩哉，正口欲言而未能，心求通而未得，其机有可通矣。波罗提即为说偈曰：<br><br>在胎为身，处事为人，在眼曰见，在耳曰闻，在鼻辨香，在口谈论，在手执捉，在足运奔。遍观俱该法界，收摄在一微尘，识者知是佛性，不识唤作三魂。<br><br>异见王闻波罗提所说偈言，方寸了然领悟，乃悔前日轻毁之非，而求今日逃归之是。遂问波罗提曰：“知辩出于师训，今日仁者谆谆智辩，从学何人得来？”波罗提答曰：“师不在远，子归而求之，有余师。吾之师达磨，即王之叔菩提也。天潢有仁者，宗谱有禅师，大王悟后之问，徒能羡人之徒，不知宗自之叔，窃为大王不取矣。”异见王闻言惊骇，不知叔已超悟禅宗，遽敕近臣备法驾，隆礼迎请其叔。国王长子次子见菩提悟道而归，入宫谓其母曰：“吾弟素称慧辨，今日果为得道比丘，吾属终为劫数人矣。”尊者因王迎请，即随驾而至。王接见百拜，致词曰：“某凉薄无知，不当轻毁三宝，只种种自积愆尤。今日迎请叔父，为侄三宝面前忏除已往愆尤，大赐将来普渡。”尊者见王不禅改过，遂取其悔悟之新，悯其陷溺之久，即为忏悔前非。王因泣谢师训，誓愿钦崇三宝。有诗为证：<br><br>　　菩提王叔某之师，超悟禅宗见性虚。<br>　　敕使迎请求忏悔，钦崇三宝未犹初。尊者在父母之邦演教，依依不忍去。一日，念行化时至，戒弟子促装，吾将旦夕南渡。先辞了祖塔，以如来演教之身，归期无定准也。次与王诀别，以普济天涯之客，聚首难逆料也。王固留之。不能得，兄弟留之，亦不能得，乃具大舟，率臣僚，侈供帐，祖饯海堧而别。有诗为证：<br><br>　　叔父宜留镇本邦，为何话别戒行装。<br>　　海堧祖饯情难舍，回首天涯是异乡。<br><br>尊者自西竺海堧话别，登大舟泛重溟，经几多风浪，值几多险怪，在舟中凡三更寒暑，始达于南海，时梁武帝普通八年也，广州刺史萧昂见西方达磨师渡江南来演教，遂迎至公馆供养。百姓创见西来佛，咸愿捐赀鼎建殿宇，以求福泽，萧昂不能禁，乃具表奏闻于上。梁武一生好佛，非舍殿宇，即舍自身，左右大臣为梁王奔走佛事，无有宁日。及见萧昂表奏达磨佛渡江南来，龙颜大悦，对臣子夸张曰：“此寡人诚心所感，事佛之报也。”遂遣使备法驾迎请，又着令萧昂护送祖佛至金陵见驾。帝一面发库藏鼎建壮丽宝殿，以作如来宅舍，一面诏中书生缮写经卷，以便如来讲解。及刺史护送达磨到金陵，梁王沐浴斋戒，旗幡鼓乐，灯烛香花，自出都城迎接，送至新佛殿安顿。武帝观见达磨慈容烨烨，宝像煌煌，踵旧日所为，仍愿舍身事佛，又出帑内金银，为建道场功果。君者民之表，一国人王，尚自舍身事佛，天下效尤，又孰不愿为佛事。有诗为证：<br><br>　　过磨南渡阐如来，梁武殷懃建殿台。<br>　　迎至金陵亲接见，舍身事佛见何呆。<br><br>梁王一日问达磨师曰：“寡人宗信释教，平日在国中恐依佛无所，即为造寺，恐念佛无本，即为写经，如此之类，不可胜记，不知有何功德？”尊者曰：“佛家功果贵务其大者、实者。主上平日造寺写经，此人大小果，有漏之因也，何足以言功德。如影随形，虽有非实，以此为功德，多见其不知量也。”武帝曰：“必何如作为乃是真功德？”尊者曰：“净智妙圆，体自空寂，如是功德，不以世求，一味在灵性上体认，所谓大者实者。寺之创造，经之缮写，初不关于修持急务，纵不暇及，亦不言其证修有亏。”武帝又问曰：“如何是圣谛第一义？”尊者曰：“廓然无圣是也。”帝问曰：“对朕者谁？”尊者曰：“不识。”帝不领悟。尊者叹曰：“浮慕好佛之名，中实无契佛之性，方履圆盖，其如不相合何！”遂潜回江北，寓止于嵩山少林寺，面壁而坐，终日默然，人莫之测，谓之壁观。有诗为证：<br><br>　　梁武夸功寺与经，人天小果有非真。<br>　　智圆体寂真功德，不落人间色与声。<br><br>某方一行化僧名神光者，平日博览经书，善谈玄理，闻西竺达磨尊者在嵩山少林寺面壁，乃亲往嵩山参谒达磨，求其教诲。此时尊者在少林寺面壁自若，不知身后有人参谒，缄默自若，不知左畔有人乞言。神光僧不以师为吝教，惟罪己力不诚，师坐终日，彼亦侍立终日，师面壁而坐，彼面师而立，师默默不语，彼迟迟不去，如此效诚者半月。时寒冬腊月，忽一夕，天大雨雪，光侍立尊者之傍，屹然不动，自宵达旦，雪积过膝，彼神与师游，不知肌肤着冷。尊者始悯而慰问之，然终无诲言。光曰：“得师悯念，而不得师教诲，无上至人必谓我志向迁移，不足与谈妙理。”乃潜取利刀，自断左臂，置于尊者之前，一以鸣己志向专一，一以白己乞教心诚也。尊者曰：“此子非好为是苦节，其志在欲为如来传衣钵也。倘非法器，前不能当飞雪，后不能断左臂，后日吾道之传，信非此人不可矣。”遂为其更名曰“慧可”，有诗为证：<br><br>　　神光参谒意何诚，积雪侵踩动悯情。<br>　　不是利刀伤左臂，达磨还不为更名。<br><br>一日，神光从容请问尊者曰：“诸佛法印可得闻乎？”尊者曰：“诸佛法印，匪从人得。”光悟曰：人者郛郭，心者性灵，匪从人得，必从心悟可知矣。我心多震憾不宁，何以能超悟无上宗旨。遂问曰：“我心未宁，乞师与安。”尊者曰：“汝欲神宁，可将心来安，尤见其徒着于象也。”及光对曰：“弟子觅心了不可得。”尊者曰：“既不可得，与汝安心境而已。夫佛教虚无寂灭，吾徒必境象两忘，始为了证佛事。”尊者曰安心境，正欲神光僧化而进之也。神光僧得了师说，遂一味在虚无寂灭上用工，恐染着声臭色相，则此心终胶扰而不宁，所以与佛相背驰也。有诗为证：<br><br>　　佛法相传总属心，虚无寂灭是金针。<br>　　灵台染着些儿物，不是如来去后音。<br><br>达磨师面壁少林九年，一日欲西返天竺，乃谓从游众门人曰：“时将至矣，我将西返。汝等游吾门下有年，我欲将正法付汝等行持，不知何人可继吾之大事。汝今日毋谓隔尘难言，试各陈所得，我将采而择焉。”一门人名道副者先以所得白于师曰：“如弟子所见，不执文字，不离文字，而为道用，意者可以传正法乎？吾师以为何如？”尊者曰：“子之所见，徇外遗内，得吾之皮而已。”次一门人名尼总持者，亦白其所得曰：“某亦恶乎见哉！我今所解：如庆喜见阿□佛，固一见，更不再见，如此而已。意者如来正法，属我行持矣。师以为何如？”尊者曰：“子之见，入而未深，得吾之肉而已。”继二子之后，一门人名道育者，以己之所得进曰：“四大本空，五蕴非有，而我所见处，无一法可得。此可以传正法乎？”尊者曰：“子之见，非得吾之皮，非得吾之肉，乃骎骎得吾之骨者也。得皮者可与共学，得肉者可与适道，子之得骨，可与立未可与权也。”最后，达磨问慧可曰：“尔见何如？”慧可承问，默默不言，只礼拜其师，拜毕即依位而立。达磨本日见慧可所为者如此，三子哂之，且曰：”不白所得于言，惟示所为于身，吾等不知其何所见也。”达磨独大喜曰：“必如子见，始得吾之髓也。子达权人哉，吾与子矣。”遂以如来正法眼嘱咐慧可行持，且授以偈云：<br><br>　　吾本来兹土，传教救迷情。<br>　　一花开五叶，结果自然成。<br><br>达磨为慧可说偈毕，即端居本位而逝，后魏孝明帝太和十九年也。其徒为之葬熊耳山，起塔于定林寺。越二年，魏大臣宋云奉使往西域回，遇见达磨师于葱岭，手持一履，翩翩独逝。云问：“禅师几时西归？”达磨曰：“归来数载。”云曰：“今欲何往？”达磨曰：“西天去。”遂茫然分袂而去，更不谈及南事。后宋云返国，对孝庄皇帝道葱岭遇见达磨，大臣曰：“达磨圆寂多年，何为今日复见，子误矣。”云曰：“昨见彼手持只履，翩翩独往，对臣道去西天，何为见误？”举朝惊异。孝庄令其徒启圹视之，圹中存一空棺，棺内留一革履。帝降诏取遗履，供养于少林寺。有诗为证：<br><br>　　葱岭翩翩携履行，宋云会别事分明。<br>　　归朝具奏开棺看，惟有当年革履存。