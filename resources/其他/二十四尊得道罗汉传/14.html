大梵尊者，庄严国人，一生好敬奉神明，宝鼎心香，四季氤氲不绝。初为敬国比丘，善谈如来妙理，此邦之人，宗信佛教，一闻演教比丘，视若活佛降生，相率从其法戒。此时尊者妙理虽谈，真心尚未超悟，但慈悲方寸，终是好普济众生。见人贫窘，则出所有以赈济之，见人疾苦，则出丹丸以针砭之，见人厄难，则竭才智以扶持之。制行端方之人，阳相阴翊，不夸其能。趋向奇伟之士，潜施默济，不矜其功；不分尔我，天下合为一人；不问亲疏，中国联为一体，恍惚太公气象。庶几，兼爱风声也，不特从游之徒沐其教，被其恩，异国他乡亦称其仁，颂其德也。有诗为证：<br><br>　　敬国比丘好祀神，拯人厄难济人贫。<br>　　潜施默济无矜色，遐迩人民悉颂仁。<br><br>尊者道虽偏于老氏，心实向乎佛宗。故遇臣子，则为讲明忠孝之道，而又援古人以为证验。遇昆朋则为讲明悌友之道，而又稽往牒以为师资，禅师真墨名儒，行老氏而姬公者也。有时推墨以附儒，又恐墨道搀入于儒，有时援儒以入墨，又恐儒术混同于墨。身介于儒释之中，欲解脱为佛，又欲羽翼乎儒者也。有诗为证：<br><br>　　比丘恍惚有儒风，臣子昆朋讲正宗。<br>　　恐墨入儒儒混墨，大为区别两途踪。<br><br>尊者一日出行坊郭，见道有死人，无人埋殡，大发叹曰：“惟予之辜，不能开觉路，出迷路，以至此也。”一日，泛舟胡海，见江有流尸，无人收殓，大咨嗟曰：“惟予之咎，不能出苦海，登彼岸，以至此也。”二者俱捐资以瘗埋之。如是之类，难以枚举，以故香名遍天下，阴德满乾坤。有诗为证：<br><br>　　性地树菩提，心田毓紫芝。<br>　　阳春真有脚，处处布光辉。<br><br>尊者慈悲普济，修满功成，一旦得高人点化，超悟宗旨，遂领徒远方行化。尊者一日独自先行，众徒遗落在后，将过一高岭，山下土人止之曰：“高山有盗，巨魁雄猛，胁从猖狂，劫财伤命，一人不可往。”尊者曰：“贼势虽张，不杀慈悲之族，吾正欲化强暴为善良，何可却步不进。”遂登山，至半腰，果逢一伙喽啰下山打掳，问尊者讨买路金。尊者向喽啰躬身作礼，口念弥陀，问列位施主化缘。喽啰曰：“我等是有名活罗汉，正欲下山化缘，客旅谁似你无眼死秃驴，到来上岭与我提缘。天堂有路不去走，地府无门撞入来，想你在乡村城市，或假鼎建寺宇，因故或托修理桥梁，善缘诓骗富贵人家金宝成千成万，今日难逢难遇，且把此来转舍与我供养山中寨主，也是你今日不灭因果。一日生意，全靠你发个好市。”有诗为证：<br><br>　　山巅有盗不堪行，客旅遭殃哪获宁。<br>　　强暴不从尊者化，半山拦住索金银。<br><br>尊者曰：“小僧日前在庄严国中讲经设法，承国王赐得些金宝，众徒负带在后，汝等必欲买路，可与后来众徒索讨。”喽啰怒曰：“不必推三阻四，后来人包不得你，从直献来，更见人情。新磨宝剑如霜，未得生人肉吃，你手持念珠会化人，我手持利刀会杀人，激发众人心性，一时噬脐无及。”尊者曰：“囊中实无买命之钱，项下原非祭刀之肉，汝等必欲索讨，我有金莲宝座一所，任你众人取去。”喽啰曰：“宝座何在？”尊者将手从平地一画，须臾，地中涌出金莲宝座，尊音跣足立于其上，周围烈火烘腾，落得旁边，一看不敢冒火去取，沃之不灭，扑之愈扬。寨主闻知，亦会同众头目下来取宝。尊者所从徒众，耳闻山中声喊，目见山上火扬，匆忙赶来，只见尊者立在火中。只说是贼人焚劫其师，各人抖擞精神，来与喽啰厮杀。斗了数合，喽啰抵敌不过，走回山寨。尊者自将无上甘霖灭了三昧真火，众徒弟恃勇欲赶入寨去，灭其群丑。尊者止之曰：“不可。彼之性盗，汝性亦盗耶？但此盗不平，终为路梗，吾自有平服之策，不须汝等杀戮。”只望山将手一画，其山破为两半，巢穴平空火起，烧得丑虏焦头烂额，无处安身，此时贼众良心悔悟，俱拜伏山巅，愿披剃为僧。尊者乃为之持斋受戒，带往四方行化。有诗为证：<br><br>　　火里金莲实可夸，喽啰无计可搬拿。<br>　　穴中火起无逃躲，俯拜比丘作伏命。<br><br>尊者服了草寇，又欲越下岭岩，经游异国。众人禀曰：“崖下有虎，其势负隅，其声咆哮，牙爪大张，虽众不可行。”尊者曰：“吾自有术降之。”囊中取出丹丸，化石成羊，投之崖下以饲虎，虎食数口，负隅之势敛矣，咆哮之声息矣，牙爪不张，驯若圈中豢豚，望山巅首服者数次。尊者知是归依，遂为之受戒，带回本国听经脱化，有诗为证：　　服了强人服虎狼，出之苦海上慈航。<br>　　山君兀自知回首，何况人心本善良。<br><br>庄严国王相位久虚，梦卜来得其人，闻尊者普济功勋浩大，遂安车蒲轮，迎尊者归国，拜为摄政太师，以听庄严国事。尊者居了相位，国人见其慈和遍洽，功德弥天，举欣欣有喜色，相告曰：“国中相大梵矣，我辈少缓须臾之死，以观德化之成。主上虽不及紫极尧舜，相臣则依稀青槐伊周矣。昔者无位无时，尚且博施济众如此，况今日居有为之位，乘可为之时，运无为之德，其巍巍相业，荡荡德化，又当何如？”有诗为证：<br><br>　　普济功勋荡且巍，迎居相位握纲维。<br>　　欣欣喜色人相告，德化之成定可期。<br><br>尊者承恩拜相，不以功高而骄，不以位尊而傲，日夜匪懈，虔恭下土，吐哺有之，握发有之，以致君泽民为心，以辅理承化为事。平明登紫阁，日晏下彤闱，气有沴戾，物有夭札，皆罪已参赞失职所致。运取心上经纶，建出擎天手段，古人济川舟楫，和羹盐梅，不是过矣。有诗为证：　　三聘迎归作相臣，兢兢保大与持盈。<br>　　虚怀折节亲贤士，欲为君王建太平。<br><br>庄严国王见尊者德深下士，功格皇天，上焉天命眷，下焉人心归，中焉鬼神享。天与人归，可膺帝王统绪，况已又承祧乏嗣，垂老倦勤，效揖逊之风，将先君所传国统禅与尊者。尊者自以臣子而一旦偃蹇为君，恐腾物议，遂西向让三，南向让再三，以国统逊还国主。欲妙选宗中贤者，以继承大统，不然推举朝中有德者君之。若己凉德不谷，居端揆，且负余愧，恐来天下伴食之讥，何敢妄自尊大，阇奸天位，而蒙垂涎睥睨之诮，仍效仿古人逃避，致还其臣而去。其徒闻风，相率而从之，喜其得终修佛之功也。举国之人，感其好生之德，沐其慈悲之化，亦相率而从之，宗之为佛教之师，是即戴之为德政之君也，不得已始转还国中，代摄国政，行国君之事，国王退干清宫养老。有诗为证：　　偃蹇为君物论腾，让三让再杜邪萌。<br>　　人归天与难逃避，始转中邦握化权。<br><br>尊者涓取某年月日居了正位，兢兢业业，惟恐上负天心，下负人望，日不遑食，夕不遑寐，以综理万几为务。每夜且焚香告天曰：“某无似，一旦承君臣禅举，滥居九重宝位，负愧不胜，有如执玉捧盈，惟恐不胜恫也。倘皇天后土子我为君，愿玉烛调和，金瓯巩固，百姓享春台之乐，九重无四顾之忧，臣所愿也，天其渭何？”有诗为证：　　业业兢兢综万几，有如无力捧盈巵。<br>　　愿调玉烛金瓯固，万户同春慰所私。尊者焚香告天之后，政不下移，权无旁落，日与二三大臣商榷万机，剖决庶政。以故天心用眷，时和年丰，民安物阜，人敦长青之风，家致可封之俗，民无吏扰，道不拾遗，春昼有人耕绿野，月明无犬吠黄昏，老有所终，幼有所养，虽偏安一隅，亦庶几富庶之效也。某年月日，始晏驾圆寂。