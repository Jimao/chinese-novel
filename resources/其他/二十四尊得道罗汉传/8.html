尊者名般若多罗，宋时人，生东印度国。早年出家，有志克继佛事。始事一比丘，粗能料理支费，而于经义漠无知识。尊者曰：“此非吾师也。”遂舍之。继事一比丘，颇能训解文字，而于经义尚有依回，尊者曰：“此非吾师也。”亦舍之。三事一比丘，道超顿悟，可称上上乘矣，第相逢之晚，从游未几，师即逝去。尊者曰：“吾命真厄，吾数真奇也。自后一味自修自证。古人覆土成山，磨石作镜，皆有志成事者也。吾何不益坚乃心，高不陟颠，渊不彻底不止矣。”精思之极，神明通焉，梦寐之中，尝有得道比丘揭其奥妙以告之。尊者得梦中指点，有如扬辉秋月，万顷澄然者矣。遂作悟后之诗：<br><br>　　藏身无迹更无藏，脱体无依便厮当。<br>　　古镜不磨还自照，澹烟和露湿秋光。<br><br>南印度与东印度乃西方唇齿之邦也。南印度国王素性好善，专意崇奉佛教，本国僧尼请建梵剎，不吝千金以鼎创之，外国比丘远来提化，不吝珠玉，以施予之，以故，国王奉佛之声洋溢中外。尊者以佛教信心于国王信耳，遂肩行李至彼国行化。入其疆，至一古寺投宿，其寺建在险峻岩上，每晚寺中灯明如昼。尊者自证得道，名誉未甚彰大，彼寺僧人亦未甚奇之也。尊者本晚在寺中，亲见彼僧每晚只哄闹道场，全不在宗旨上契悟，遂有感，作长短句，志一时经见之事。其言曰：　　不须惊，不须怖，走马临崖收不住。<br>　　千年灯，万年烛，寸丝不挂全身露。<br><br>有一僧人窃听尊者之言，知是得道比丘，特自延入僧房求济度。尊者不言，只吟一律云：<br><br>　　夜来静坐一炉香，终日凝然万虑忘。<br>　　不是息心除妄想，都缘无事可商量。僧人闻言，遂悟道场闹哄皆粗也，愿北面受教，尊者纳之。次日入国中，同见南印度国王。国王曰：“水向石中流出冷，风从花里过来香。禅师远来能清寡人烦燥，馥寡人肠胃耶？”尊者曰：“要饮无上清泉也，须从石中流出。要披无上香风也，从花里过来。”国王闻言大喜，施以无价宝珠，愿奉国以听其教命。遂见其三子以从，尊者见国王三子皆奇伟可渡，欲试其所见，遂以宝珠玩弄掌中，戏问三子曰：“此珠圆明，有能及否？”长子、次子同声言曰：“此珠七宝中出乎其类，拔乎其萃，其尊固无喻也。”二子就珠论珠，不知会悟于性灵上论无价之珠也。独第三子名菩提多罗者曰：“此珠仅仅世宝耳，未足为上，必诸宝中无价无论，法宝为上。此光仅仅世光耳，未足为上，必诸光中不熄不灭，智光为上。若明是宝，宝不自宝；若辨是珠，珠不自珠。论心而不论物，惠己而又惠人，始足以阐此珠幽贲。”尊者曰：“二子之论，守经囿常，多罗之论，通变达权。经常不足，权变有余，与其守囿不化，宁通达无胶。多罗超出一家谈，其辨不亦慧哉！”遂作数言美之曰：<br><br>　　美玉藏顽石，莲华出淤泥。<br>　　须知烦恼处，悟即是菩提。<br><br>复问曰：“汝明于论珠，必通于论相，世间于诸物中何物无相？”多罗答曰：“于诸物中不起无相。”尊者发叹曰：“三子一胞胎所生，胡智愚相?越之远。国王惠我以无价宝珠，物之美者也。我亦以无上宝珠惠施其子，人之美者也。物宝不如佛宝，珠明岂若性明，国王有子，可以不死矣。”遂将宗旨传示其子，且授以偈云：<br><br>　　心地生诸种，因事复生理。<br>　　果满菩提圆，华开世界起。<br><br>言毕，即于座上张舒两手，放出二十七道光明，旋化火自焚而逝。宋孝武大明元年也。