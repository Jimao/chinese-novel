大树龙王尊者，秦时人，生于西印度国，修持于城北大山树下，因名龙树王。聚徒五百，尝从树下讲经设法，因太子云自在请毗罗尊者于本山石室禅寂，遂得闻其宗旨。尝谓门人曰：“释氏之教，本有真源正派，若毫厘之差，千里之谬，我昔日是也，苟非毗罗老师印正，终日虽与汝等树下讲经，绝似梦中对人说话，只幻妄耳。汝辈入我法门，脚跟不可不仔细立定，认得真则点化易，渺茫恍惚，终于释家之道泮涣不相入矣。吾有金针数言，汝辈当时时紬绎：<br><br>　　一叶扁舟泛渺茫，呈桡舞棹别宫商。<br>　　云山水月都抛却，赢得庄周一梦长。<br><br>尊者又谓众徒曰：“毗罗师本华氏国人，传了马鸣祖衣钵，遂至我西印度行化。我今继志述事，亦当往远方行化，使马鸣祖统绪绵绵不绝可也。”遂同众徒直往南印度国行化。南印度国人宗信佛教，其风声气习，不亚于东西两印度，但彼二国人，于凡得道比丘讲说福业，一味听受。此国人虽信福业，必求见证。闻尊者远来演教，毋论君臣父子昆弟朋友，俱相帅从之，私谓其弟子曰：“人有福业，世间第一，徒言佛性，谁则见之。吾意既然鼓人之宗其教，必能露倪以歆人之趋。禅师道既超悟，机必引跃，吾辈颛蒙，乞求见证。”其徒以其事闻于尊者，尊者发笑曰：“见相而后结缘，一谓佛为渺茫，一谓我无超悟也，不露些端倪，彼终疑福业寥廓无凭，且疑我汗漫无得也。”尊者即从地上涌出白莲座一所，又从头上现出自在身一员，尊者坐于白莲之上，其头自在身则形如满月之轮。相从众生环列于比丘左右者，惟闻谆谆法音，不见所露隐隐法相。惟一长者子名迦罗提婆者独见之，大惊异，谓众人曰：“汝辈听经，能识尊者头上此相否？”众人曰：“我辈相从比丘门下，讲谈佛性，耳闻岂不欲目见之为真，第禅师相不轻示，今日我等只闻口内所谈，未见头上所示。目所未睹，安能识彼相哉？”提婆叹曰：“至哉！妙哉！汝辈徒信耳而遗目，得粗而遗神也。今日尊者谓汝辈苦求见证，故现出佛相性体，昭示我等。盖以无相三昧，形如满月，汝等当听于无声，视于无形可也。今示之以相者，见其性之妙，不令汝等尽睹其相者，尤见其妙之至也。佛性之义，廓然虚明如此，汝等不超悟于无相之外，而规规于见证上求佛性，其见亦左矣，义实精微。”遂感悟，咸愿出家以求解脱。尊者以众人信之深，求之诚，非昔日狐疑之见，遂为之剃发。授戒曰：<br><br>　　迷时人遂法，解时法逐人。<br>　　法内原无法，人中岂有人。<br><br>尊者虽为众人受戒，情知众人可与共学，未可与适道，即可与适道，未可与立与权也。千万人心总不如一孩提心，此孩提一点化之，可与超凡，可与入圣，而千万人皆卑卑无足数矣，遂有怠将衣钵传之。众人知尊者属意于提婆，心甚不平，私相谓曰：“道虽遇而后传，未有无涵养之该提，岂尽超悟宗旨。今日尊者性体之现，彼真纯未漓，所见出于偶耳，盍观诸圆光之术，技者露其光于壁间，惟幼稚童子见其壁间光，又见其光中物，至于人之二十、三十、四十、五十则无见焉。问之左，犹之右，问之右，犹之左也。今日提婆之见，犹圆光之意也，未闻圆光术士，次日即以其技传之所见之童子。我等念佛有术，未必无一二足以克绍佛事，今日千万人中，到被一幼冲童子传了衣钵，反贻笑于邻人。明日不容此子入坛听讲，来则逐之。”有诗为证：　　冲龄赤子可传灯，独见比丘性体生。<br>　　匪是我来偏有意，如来正法属支撑。次日，提婆不知众人有此物论，仍旧前来听讲，行至山门外，尚未入经筵，众人遂喧闹不容其入。其子大怒，与之争辩，众人不惟侮慢之，且谇詈之。其子不堪，即回统集家丁，各持凶刃，来与众人厮杀，众人亦各备器械拦挡童子，不令其入。家丁负气，专欲杀入，两下在门外大战数十合，虽各有损伤，但未至于害命。有诗为证：<br><br>　　众人褊度妒提婆，不许经筵听波罗。<br>　　佛法非由威术劫，传宗曾氏事如何。<br><br>尊者本日在经坛，闻门外有变，忙来台下劝解。时两边战已罢散，尊者曰：“吾道之传，岂可以人众劫杀得之。七十贤人，孔圣人均欲传以道统，卒而一贯之唯，惟一冲龄曾子得之。慈悲好生，反令汝伤生，违其教令，如何可以得其宗旨。汝等欲为上乘禅师，则不可扰其教，既施劫术，以扰吾法，吾有去而已，不能终若事矣。”众人被尊者讲说一番，遂悟曰：“同游教门而自相矛盾，是同室操戈也。异邦之人，尚容同为佛事，况同产一国而反相异乎？我等悔悟唯命。”提婆童子始得入坛，终其经事。自后，尊者待众人意重，待提婆意轻，阳示众人不属意于提婆，阴实保全提婆，令众人不得加害也。尝谓众人曰：“汝等欲为无上禅师，须息三焦之火。”众人曰：“愿闻除火之法。”尊者曰：“欲火而以戒沃之，嗔火而以定沃之，无明火而以慧沃之。灵泉混混，消除烦躁之衷；智水涓涓，灌溉清凉之府；干江有水，一轮宝月映寒潭；万井无烟，遍地金风吹冷面。”有诗为证：　　了妄归真万累空，河沙凡圣本来同。迷来尽是蛾扑焰，悟去方知鹤去笼。<br>　　片月影分千涧水，孤松身任四时风。直须密契心心地，始悟生平睡梦中。尊者与众人讲明宗旨，提婆心会其意，一味在虚无寂灭上用工，不从问难，上觅真境。众人虽知，返观内照，终着色相。尊者知迦那提婆灵性圆融，只在一指点，便超上乘，为之说偈曰：<br><br>　　为明显隐法，方说解脱理。<br>　　于法心不证，无嗔亦无喜。<br><br>尊者说偈毕，即入丹轮三昧，凝然圆寂，秦始皇三十五年也。