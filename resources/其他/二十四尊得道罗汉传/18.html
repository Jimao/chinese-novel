尊者本名难生，西竺中印度人。其父名香盖，年将满百，一生念善，无有过失，有司旌为耆老，乡中称为硕德。尊者生时，其父年已八十有余，其母怀孕六十年始产，因名难生。生时异常馥郁满堂，其父信其良而又疑其不良，不对星士讲谈八字，则对相士品评骨格。星士有许其发达者，相士有许其贵显者，访遍星相二家，固不许其济恶不才，亦未有许其修佛为罗汉者也。有诗为证：<br><br>　　母腹存留六十年，难生取义有由缘。<br>　　相星啧啧夸奇异，未有评为佛与仙。<br><br>尊者之父尝谓其妻曰：“此子初生殊有朕兆，我不曾为汝言之。将产之夕，我梦见门外一只白象，背上负一宝座，座上安一明珠，径从门外而入我厅堂，跳舞一番，即屹立不动，我从旁看时，其光烨烨照人，其性驯驯依人。我一时撞见，又不敢控制，又不敢鞭逐，惟恐山中无情之物来堂中损坏有用之器，吃了一惊。觉来乃是黑憩一梦，适见此子降生，满房异香馥馥，我即暗喜在心，谓此子虽非上应星宿，已下符物产矣。异日成长，非富即贵，非圣即贤，假饶贫贱愚呆，未生不当有此异梦，甫生不当有此异香。有诗为证：<br><br>　　象驼宝座与明珠，烨烨驯驯入我居。<br>　　跳舞一番停不去，觉来乃是梦华胥。<br><br>且今星相二家俱云长大事业不凡，古书云：『人有善愿，天必从之。』安知此子非祥瑞耶？似此等论，我心甚喜。第汝怀孕六十年始产，则此子在腹中过了六十年光景，人生百岁，少壮不立，老大何为？纵有好事，前已虚度过了，我垂老得一承祧之子，他亦垂老，此生有限之时，假饶母非长寿，彼将涨死母腹矣，似此等论，我心甚忧。”其母曰：“六十尔尚等得他生，倘大不啬寿，再过数年，岂不见得他作为，何必优喜相半。”长者曰：“老妻所见极是。古诗云：<br><br>　　莫将闲事恼心怀，休把眉头皱不开。<br>　　子女贤愚生已定，如何忧喜两交来。”<br><br>父子事属天伦，忧疑终是排遣不去。一日，杖步门外，笑傲烟霞，少舒情况，难生尊者亦携之在旁。长者曰：“触目青山绿水，”尊者曰：“江中浪静风恬。”长者曰：“绿水青山，总是吾心法象。”尊者曰：“风恬浪静，讵非此性天机。”长者曰：“聆此子口头言，谅非无用。”尊者曰：“随家尊门外望，盖亦有心。”父子山间徐行品答，遇见一人，身长数丈，前来拦路。长者撞见吃惊，询问姓名，其人嬉笑不言，只呵气一口，将长者昏闷在地，又欲将尊者抱去。尊者虽幼，殊有胆略，即疾回家中，持刀出战。其人亦逐至门外，被尊者大战一场。其人昂藏，终难转动，尊者若闲习有素，其人抵敌不过，旋战旋却，杀至其父昏闷之地，又见一人纶巾羽扇，指其人叱曰：“妖魔何得无礼！”又谓尊者曰：“且养尔少年英气。”尊者曰：“何物山精，敢将家父昏倒？”其人曰：“此蛇母也，能张口食人，令尊非子，凡遭其害矣。吾有丹丸能除气毒，汝父食之，管取无恙。”随叱其蛇曰：“既昏其父，又毒其子，白日作魍魉害人，今若不剪，祸无穷极。”遂挥剑一斩，其蛇闪开，且恃神通，敢与上界仙人格斗数合，不霎时，现出真相，将仙人围绕核心，仙人显出灵通，先将重雾昏了其目，次下千斤石压了其首，随挥利剑劈为两段。长者醒来，请问姓名，其人曰：“吾立在此山左傍，凭汝父子猜来。”尊者叉手问曰：“山边遇着一人，莫非仙乎？”其人大惊异，谓其父曰：“此儿即非仙风道骨，终当为菩提法器。”言讫不见。<br><br>　　妖蛇白日幻为人，老者几昏命不存。<br>　　不遇仙人挥剑砍，冲龄尊者今逡巡。<br><br>其父得了仙人指点，有意将子出家，及闻毗舍罗在国中行化，携子前去参谒。毗舍罗即与落发受戒，后付以如来正法眼藏。初给侍毗舍罗左右，晚睡胁不贴席，人遂称为胁尊者。得了如来正法，即周旋四方行化。循次至华氏国，道逢一白象前来舞拜，尊者为讲经说法，其象即驯服，听其乘驭，尊者即跨之而去。<br><br>一日，憩息于树木之下，时国中长者一子名富那夜奢，年方数岁，见尊者树下憩息，自言曰：“此得道比丘也。”尊者问：“子年妙龄，何以知我是比丘？”夜奢曰：“汝披缁削发，手捧钵盂，口念弥陀，非比丘何以有此作用。”尊者又问曰：“既知比丘，何以知我得道？”夜奢曰：“我见子头有神光，足有莲座，非得道何以有此效验。”尊者曰：“子真天人也。且问汝今从何来？”夜奢答曰：“我心非往，何以云来。”又问曰：”汝从何住？”夜奢答曰：“我心非止，何以云住。”尊者曰：“非往非住，汝不定耶？”夜奢答曰：“诸佛亦然。”尊者曰：“汝非诸佛，何以言佛？”夜奢曰：“诸佛是汝，何得言非。”尊者见此子声口不凡，异日定为法器，遂纳之门下。数年，授以偈云：<br><br>　　真体自然真，因真说有理。<br>　　领得真真法，无行亦无止。<br><br>言讫，即入涅盘，化火自焚而逝，时贞王二十二年也。