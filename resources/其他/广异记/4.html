<font color="#cc0000">○李捎云</font> <br><br>陇西李捎云，范阳卢若虚女婿也。性诞率轻肆，好纵酒聚饮。其妻一夜梦捕捎云等辈十数人，杂以娼妓，悉被发肉袒，以长索系之，连驱而去，号泣顾其妻别。惊觉，泪沾枕席，因为说之。而捎云亦梦之，正相符会。因大畏恶，遂充断荤血，持《金刚经》，数请僧斋，三年无他。后以梦滋不验，稍自纵怠。因会中友人逼以酒炙，捎云素无检，遂纵酒肉如初。明年上巳，与李蒙、裴士南、梁褒等十余人，泛舟曲江中，盛选长安名倡，大纵歌妓。酒正酣，舟覆，尽皆溺死。<br><br><br><font color="#cc0000">○李叔霄</font> <br><br>监察御史李叔霁者，与兄仲去俱进士擢第，有名当代。大历初，叔霁卒。经岁余，其妹夫与仲云同寝，忽梦叔霁，查见依依然。语及仲云，音容惨怆，曰：“幽明理绝，欢会无由，正当百年之后，方得聚耳。我有一诗，可为诵呈大兄。”诗云：“忽作无期别，沉冥恨有余。长安虽不远，无信可传书。”后数年，仲云亦卒。<br><br><br><font color="#cc0000">○卢彦绪</font> <br><br>许州司仓卢彦绪所居溷，夏雨暴至，水满其中，须臾漏尽。彦绪使人观之，见其下有古圹，中是瓦棺。有妇人，年二十余，洁白凝净，指爪长五六寸，头插金钗十余只。铭志云：“是秦时人，千载后当为卢彦绪开，运数然也。闭之吉，启之凶。”又有宝镜一枚，背是金花，持以照日，花如金轮。彦绪取钗镜等数十物，乃闭之。夕梦妇人云：“何以取吾玩具？”有怒色。经一年而彦绪卒。<br><br><br><font color="#cc0000">○豆卢荣</font> <br><br>上元初，豆卢荣为温州别驾，卒。荣之妻即金河公主女也。公主尝下嫁辟叶，辟叶内属，其王卒，公主归来。荣出佐温州，公主随在州数年。宝应初，临海山贼袁晁攻下台州，公主女夜梦一人，被发流血，谓曰：“温州将乱，宜速去之。不然，必将受祸。”及觉，说其事。公主云：“梦想颠倒，复何足信！”须臾而寝，女又梦见荣，谓曰：“知被发者，即是丈人，今为阴将。浙东将败，欲使妻子去耳。宜遵承之，无徒恋财物。”女又白公主说之。时江东米贵，唯温州米贱，公主令人置吴绫数千匹，故恋而不去。他日，女梦其父云：“浙东州，袁晁所陷，汝母不早去，必罹艰辛。”言之且泣。公主乃移居栝州。栝州陷，轻身走出，竟如梦中所言也。<br><br><br><font color="#cc0000">○扶沟令</font> <br><br>扶沟令某霁者，失其姓，以大历二年卒。经半岁，其妻梦与霁遇，问其地下罪福，霁曰：“吾生为进士，陷于轻薄，或毁ゥ词赋，或诋呵人物，今被地下所由每日送两蛇及三蜈蚣，出入七窃，受诸痛苦，不可堪忍。法当三百六十日受此罪，罪毕，方得托生。近以他事，为阎罗王所剥，旧衤昆狼藉，为人所笑。可作一衤昆与我。”妇云：“无物可作。”霁曰：“前者万年尉盖又玄将二绢来，何得云无？”兼求铸像写《法华经》，妇并许之，然后方去尔。<br><br><br><font color="#cc0000">○王方平</font> <br><br>太原王方平，性至孝。其父有疾危笃，方平侍奉药饵，不解带者逾月。其后侍疾疲极，偶于父床边坐睡，梦二鬼相语，欲入其父腹中。一鬼曰：“若何为入？”一鬼曰：“待食浆水粥，可随粥而入。”既约，方平惊觉，作穿碗，以指承之，置小瓶于其下。候父啜，乃去承指。粥入瓶中，以物盖上，于釜中煮之百沸—视，乃满瓶是肉。父因疾愈，议者以为纯孝所致也。<br><font color="#cc0000">○阎陟</font> <br><br>阎陟幼时，父任密州长史，陟随父在任。尝昼寝，忽梦见一女子，年十五六，容色妍丽，来与己会。如果者数月，寝辄梦之。后一日，梦女来别，音容凄断，曰：“己是前长史女，死殡在城东南角。明公不以幽滞卑微，用荐枕席。我兄明日来迎己丧，终天永别，岂不恨恨。今有钱百千相赠，以伸允眷。”言讫，令婢送钱于寝床下，乃去。陟觉，视床下，果有百千纸钱也。<br><font color="#cc0000">○李进士</font> <br><br>有进士姓李，忘记名。尝梦见数人来追，去至一城。入门有厅，室宇宏壮。初不见人，李径升堂，侧坐床角。忽有一人，持杖击己，骂云：“何物新鬼，敢坐王床！”李径走出。顷之，门内传声；“王出。”因见紫衣人升坐。所由引领入，王问其何故盗妹夫钱，初不之悟，王曰：“汝与他卖马，合得二十七千，汝须更取三十千，此非盗耶！”须臾，见绯衣人至，为李陈谢：“此人尚有命，未合即留住，但令送钱还耳。”王限十五日，计会不了，当更追对。李既觉，为梦是诞事，理不足信。后十余日，有磨镜人至其家，自行善占。家人使占，有验，竞以白李。李亲至其所，问云：“何物小人，诳惑诸下！”磨镜者怒云：“卖马窃资，王令计会。今限欲满，不还一钱，王即追君，君何敢骂国士也！”李惊怪是梦中事，因拜谢之。问何由知此，磨镜云：“昨朱衣相救者，是君曾祖≈君更被追，所以令我相报。”李言：“妹夫已死，钱无还所。”磨镜云：“但施贫丐，及散诸寺，云为亡妹夫施，则可矣。”如言散钱，亦不追也。<br><br><br><font color="#cc0000">○李播</font> 高宗将封东岳，而天久霖雨，帝疑之，使问华山道士李播，为奏玉京天帝。播，淳风之父也。因遣仆射刘仁轨至华山，问播封禅事。播云：“待问泰山府君。”遂令呼之。良久，府君至，拜谒庭下，礼甚恭。播云：“唐皇帝欲封禅，如何？”府君对曰：“合封。后六十年，又合一封。”播揖之而去。时仁轨在播侧立，见府君，屡顾之。播又呼回曰：“此是唐宰相，不识府君，无宜见怪。”既出，谓仁轨曰：“府君薄怪相公不拜，令左右录此人名，恐累盛德，所以呼回处分耳。”仁轨惶汗久之。播曰：“处分了，当无苦也。”其后，帝遂封禅。<br><br><br><font color="#cc0000">○狄仁杰</font> <br><br>高宗时，狄仁杰为监察御史，江岭神祠，焚烧略尽。至端州，有蛮神，仁杰欲烧之，使人入庙者立死。仁杰募焚之者，赏钱百千。时有二人出应募，仁杰问：“往复何用？”人云：“愿得敕牒。”仁杰以牒与之。其人持往，至庙，便云有敕。因开牒以入，宣之，神不复动，遂焚毁之。其后仁杰还至汴州，遇见鬼者曰：“侍御后有一蛮神，云被焚舍，常欲报复。”仁杰问：“事竟如何？”见鬼者云：“侍御方须台辅，还有鬼神二十余人随从，彼亦何所能为！”久之，其神还岭南矣。<br><br><br><font color="#cc0000">○王万彻</font> <br><br>武太后墓年，宫人多死，一月之间，已数百人。太后乃召役鬼者王万彻，使视官中。彻奏曰：“天皇以陛下久临万国，神灵不乐，以致是也。”太后曰：“可奈何？”彻曰：“臣能禳之。”乃施席于殿前，持刀巽水，四向而咒。有顷曰：“皇帝至。”彻乃廷诘帝曰：“天道有去就，时运有废兴。昔皇帝佐陛下，母临四海，大弘姜原、文母之化，遂见推戴，万国归心。此天意，非人事也。陛下圣灵在天，幽明理隔，何至不识机会，损害生人，若此之酷哉！”帝乃空中谓之曰：“殆非我意，此王皇后诉冤得申耳。何止后宫，将不利于汝君。”太后及左右了了闻之，太后默然改容，乃命撤席。明年而五王援立中宗，迁太后于上阳宫，以幽崩。<br><br><br><font color="#cc0000">○赵州参军妻</font> <br><br>赵州卢参军，新婚之任，其妻甚美。数年，罢官还都。五月五日，妻欲之市求续命物，上于舅姑。车已临门，忽暴心痛，食顷而卒。卢生号哭毕，往见正谏大夫明崇俨，扣门甚急，宗俨惊曰：“此端竿日，款关而厉，是必有急。”遂趋而出。卢氏再拜，具告其事。明云：“此泰山三郎所为。”遂书三符以授卢，“还家可速烧第一符，如人行十里，不活，更烧其次。若又不活，更烧第三符，横死必当复生，不来真死矣。”卢还，如言累烧三符，其妻遂活，顷之能言。初云：“被车载至泰山顶，别有宫室，见一年少，云是三郎。令侍婢十余人拥入别室，侍妆梳。三郎在堂前，与他少年双陆，候妆梳毕，方拟宴会。婢等令速妆，己缘眷恋故人，尚且悲泪。有顷，闻人款门云：“是上利功曹。适奉都使处分，令问三郎，何以取卢家妇宜即遣还。”三郎怒云：“自取他人之妻，预都使何事！”呵功曹令去。相与往复，其辞甚恶。须臾，又闻款门云：“是直符使者。都使令取卢家妇人。”对局劝之，不听。对局曰：“非独累君，当祸及我。”又不听。寻有疾风，吹黑云从崖顶来。二使唱言：“太一直符，今且至矣。”三郎有惧色。风忽卷宅，高百余丈放之。人物糜碎，唯卢氏获存。三使送还，至堂上，见身卧床上，意甚凄恨。被推入形，遂活。<br><br><br><font color="#cc0000">○河东县尉妻</font> <br><br>景云中，河东南县尉李某，妻王氏，有美色，著称三辅。李朝趋府未归，王妆梳向毕，焚香闲坐。忽见黄门数人，御犊车自云中下至堂所。王氏惊问所以，答曰：“华山府君，使来奉迎。”辞不获放。仓卒欲去，谓家人曰：“恨不得见李少府别。”挥泪而行，死于阶侧。俄而彩云捧车浮空，冉冉遂灭。李自州还，既不见妻，抚尸号恸，绝而复苏者数四。少倾，有人诣门，自言能活夫人。李罄折拜谒，求见卫护。其人坐床上，觅朱书符，朱未至，因书墨符飞之。须臾未至，又飞一符。笑谓李曰：“无苦，寻当得活。”有顷而王氏苏。李拜谢数十，竭力赠遗。人大笑曰：“救灾恤患，焉用物乎？”遂出门不见。王氏既悟，云：“初至华山，见王，王甚悦。列供帐于山椒，与其徒数人欢饮，宴乐毕，方申缱绻。适尔杯酌，忽见一人乘黑云至，云：‘太一令唤王夫人。’神犹从容，请俟毕会。寻又一人乘赤云，大怒曰：‘太一问华山何以辄取？生人妇不速送还，当有深谴！’神大惶惧，便令送至家。”<br><br><br><font color="#cc0000">○三卫</font> 开元初，有三卫自京还青州。至华岳庙前，见青衣婢，衣服故恶，来白云：“娘子欲见。”因引前行。遇见一妇人，年十六七，容色惨悴，曰：“己非人，华岳第三新妇，夫婿极恶。家在北海，三年无书信，以此尤为岳子所薄。闻君远还，欲以尺书仰累，若能为达，家君当有厚报。”遂以书付之。其人亦信士也，问：“北海于何所送之？”妇人云：“海池上第二树，但扣之，当有应者。”言讫诀去。及至北海，如言送书≯树毕，忽见朱门在树下，有人从门中受事。人以书付之，入。顷之，出云：“大王请客人。”随行百余步，后入一门，有朱衣人，长丈余，左右侍女数千百人。坐毕，乃曰：“三年不得女书。”读书大怒，曰：“奴辈敢尔。”乃传教召左右虞候。须臾而至，悉长丈余，巨头大鼻，状貌可恶。令调兵五万，至十五日乃西伐华山，无令不胜。二人受教走出，乃谓三卫曰：“无以上报。”命左右取绢二疋赠使者。三卫不说，心怨二疋之少也。持别，朱衣人曰：“两绢得二万贯，方可卖，慎无贱与人也。”三卫既出，欲验其事，复往华阴。至十五日，既暮，遥见东方黑气如盖。稍稍西行，雷震电掣，声闻百里。须臾，华山大风折树，自西吹云，云势益壮。直至华山。雷火喧薄，遍山涸赤，久之方罢。及明，山色焦黑，三卫乃入京卖绢，买者闻求二万，莫不嗤骇，以为狂人。后数日，有白马丈夫来买，直还二万，不复踌躇，其钱先已锁在西市。三卫因问买所用，丈夫曰：“今以渭川神嫁女，用此赠遗。天下唯北海绢最佳，方欲令人往市，闻君卖北海绢，故来尔。”三卫得钱。数月，货易毕，东还青土。行至华阴，复见前时青衣，云：“娘子故来谢恩。”便见看盖犊车自山而下，左右从者十余辈。既至下车，亦是前时女郎。容服炳焕，流目清眄，迨不可识。见三卫，拜乃言曰：“蒙君厚恩，远报父母，自闹战之后，恩情颇深，但愧无可仰报尔。然三郎以君达书故，移怒于君。今将五百兵，于潼关相候。君若往，必为所害，可且还京。不久大驾东幸，鬼神惧鼓车，君若坐于鼓车，则无虑也。”言讫不见。三卫大惧，即时还京。后数十日，会玄宗幸洛，乃以钱与鼓者，随鼓车出关，因得无忧。<br><br><br><font color="#cc0000">○李</font> 赵郡李，以开元中谒华岳庙。过三夫人院，忽见神女悉是生人，邀入宝帐中，备极欢洽。三夫人迭与结欢，言终而出。临诀，谓曰：“每年七月七日至十二日，岳神当上计于天，至时相迎，无宜辞让。今者相见，亦是其时，故得尽欢尔。”自尔七年，每悟其日，奄然气尽，家人守之，三日方悟。说云：“灵帐毒筵，绮席罗荐。摇月扇以轻暑，曳罗衣以纵香。玉佩清冷，香风斐。候之至，莫不笑开星靥，花媚玉颜。叙离异则涕零，论新欢则情洽。三夫人皆其有也。才伟于器，尤为所重，各尽其欢情。及还家，莫不惆怅呜咽，延景惜别。”既悟，形貌流浃，辄病十来日而后可。有术者见云：“君有邪气。”为书一符，后虽相见，不得相近。二夫人一姓王，一姓杜，骂云：“酷无行，何以带符为？”小夫人姓萧，恩义特深，涕泣相顾，诫：“三年勿言，言之非独损君，亦当损我。”问以官，云：“合进士及第，终小县令。”皆如其言。<br><font color="#cc0000">○叶净能</font> 开元初，玄宗以皇后无子，乃令叶净能道士奏章上玉京天帝，问皇后有子否。久之，章下。批云：“无子。”迹甚分明。<br><br><br><font color="#cc0000">○张嘉</font> <br><br>开元中，张嘉为相州刺史。使宅旧凶，嘉初至，便有鬼崇回家。备极扰乱，不之惧。其西院小厅铺设及他食物，又被翻倒。嘉往观之，见一女子，嘉问：“女郎何神？”女云：“己是周故大将军相州刺史尉迟府君女，家有至屈，欲见使君陈论。”嘉曰：“敬当以领。”有顷而至。容服魁岸，视瞻高远，选致敬于嘉，延坐。问之曰：“生为贤人，死为明神。胡为宵宰幽瞑，恐动儿女，遂令此州前后号为凶阙。何为正直而至是耶？”云：“往者周室作殚，杨坚篡夺。我忝周之臣子，宁忍社稷崩殒！所以欲全臣节，首倡大义，冀乎匡复宇宙，以存太祖之业。韦孝宽周室旧臣，不能闻义而举，反受杨坚衔勒，为其所用。以一州之众，当天下累益之师。精诚虽欲贯天，四海竟无救助。寻而失守，一门遇害。合家六十余口骸骨。在此厅下，日月既多，幽怨愈甚。欲化别不可，欲白于人，悉皆惧死，无所控告至此。明公幸垂顾ツ，若沉骸傥得不弃，幽魅有所招立，则虽死之日，犹生之年。”嘉许诺。他日，出其积骸，以礼葬于厅后。便以厅为庙，岁时祷祠焉。有女，年八九岁，家人欲有所问，则令启白，神必有应。神欲白嘉，亦令小女出见，以为常也。其后嘉家人有所适，神必使阴兵送出境。兵还，具白送至某处，其西不过河阳桥。<br><br><br><font color="#cc0000">○汝阴人</font> 汝阴男子姓许，少孤。为人白皙，有姿调。好鲜衣良马，游骋无度。常牵黄犬，逐兽荒涧中，倦息大树下。树高百余尺，大数十围，高柯旁挺，垂阴连数亩。仰视枝间，悬一五色彩囊，以为误有遗者，乃取归。而结不可解，甚爱异之，置巾箱中。向暮，化成一女子，手把名纸直前，云：“王女郎令相闻。”致名讫，遂去。有顷，异香满室，渐闻车马之声。许出户，望见列烛成行，有一少年，乘白马，从十余骑在前，直来诣许曰：“小妹粗家，窃慕盛德，欲托良缘于君子，如何？”许以其神，不敢苦辞。少年即命左右，洒扫别室。须臾，女车至，光香满路。侍女乘马数十人，皆有美色，持步障，拥女郎下车。延入别室，帏帐茵席毕具，家人大惊，视之皆见。少年促许沐浴，进新衣，侍女扶入女室。女郎年十六七，艳丽无双，著青，珠翠璀错，下阶答拜。共升堂讫，少年乃去。房中施云母屏风，芙蓉翠帐，以鹿瑞锦障英四壁。大设珍ゾ，多诸异果，甘美鲜香。非人间者。食器有七子螺、九枝盘、红螺杯、蕖叶碗，皆黄金隐起，错以瑰碧。有玉，贮车师葡萄酒，芬馨酷烈。座上置连心蜡烛，悉以紫玉为盘，光明如昼。许素轻薄无检，又为物色夸眩，意甚悦之。坐定，许问曰：“鄙夫固陋，蓬室湫隘，不宜乃能见顾之深。欢忭交并，未知所措。”答曰：“大人为中乐南部将军，不以儿之幽贱，欲使托身君子。躬奉砥砺，幸过良会，欣愿诚深。”又问：“南部将军今何官也？”曰：“是嵩君别部所治，若古之四镇将军也。”酒酣，叹曰：“今夕何夕，见此良人。”词韵清媚，非所闻见。又授筝作《飞鸿》、《别鹤》之曲，宛颈而歌，为许送酒。清声哀畅，容态荡越，殆不自持。许不胜其情，遽前拥之。乃微ツ而笑曰：“既为诗人感悦之讥，又玷上客挂缨之笑，如何？”因顾令彻筵，去烛就帐。恣其欢狎，丰肌弱骨，柔滑如饴。明日，遍召家人，大申妇礼，赐与甚厚。积三日，前少年又来曰：“大人感愧良甚，愿得相见，使某奉迎。”乃与俱去。至前猎处，无复大树矣。但见朱门素壁。若今大官府中，左右列兵卫，皆迎拜。少年引入，见府君冠平天帻，绛纱衣，坐高殿上，庭中排戟设纛。许拜谒，府君为起，揖之升阶。劳问曰：“少女幼失所恃，幸得托奉高明，感庆无量。然此亦冥期神契，非至精相感，何能及此。”许谢，乃与入内。门宇严邃，环廊曲阁，连亘相通，中堂高会，酣燕正欢。因命设乐，丝竹繁错，曲度新奇。歌妓数十人，皆妍冶上色。既罢，乃以金帛厚遗之，并资仆马，家遂赡给。仍为起宅于里中，皆极丰丽。女郎雅善玄素养生之术，许体力精爽，倍于常矣，以此知其审神人也。后时一归，皆女郎相随，府君辄馈送甚厚。数十年，有子五人，而姿色无损。后许卒，乃携子俱去，不知所在也。<br><font color="#cc0000">○崔敏壳</font> <br><br>博陵崔敏壳，性耿直，不惧神鬼。年十岁时，常暴死。死十八年而后活，自说被枉追，敏壳苦自申理，岁余获放。王谓敏壳曰：“汝合却还。然屋舍已坏，如何？”敏壳祈固求还。王曰：“宜更托生，倍与官禄。”敏壳不肯。王难以理屈，徘徊久之，敏壳陈诉称冤，王不得已，使人至西国，求重生药，数载方还。药至布骨，悉皆生肉，唯脚心不生，骨遂露焉。其后，家频梦敏壳云：“吾已活”。遂开棺。初有气，养之月余方愈。敏壳在冥中，检身当得十政刺史。遂累求凶阙，轻侮鬼神，卒获无恙。其后，为徐州刺史，皆不敢居正厅，相传云：“项羽故殿也。”敏壳到州，即敕酒扫。视事数日，空中忽闻大叫，曰：“我西楚霸王也，崔敏壳何人敢夺吾所居！”敏壳徐云：“鄙哉项羽，生不能与汉高祖西向争天下，死乃与崔敏壳竞一败屋乎且王死乌江，头行万里，纵有余灵，何足畏也！”乃帖然无声，其厅遂安。后为华州刺史。华岳祠傍，有人初夜闻庙中喧呼，及视，庭燎甚盛，兵数百人陈列。受敕云：“当与三郎迎妇。”又曰：“崔使君在州，勿妄飘风暴雨。”皆云：“不敢。”既出，遂无所见。<br><br><br><font color="#cc0000">○仇嘉福</font> <br><br>唐仇嘉福者，京兆富平人，家在簿台村，应举人洛。出京遇一少年，状若王者，裘马仆从甚盛。见嘉福有喜状，因问何适，嘉福云：“应举之都。”人云：“吾亦东行，喜君相逐。”嘉福问其姓，云：“姓白。”嘉福窃思朝廷无白氏贵人，心颇疑之。经一日，人谓嘉福：“君驴弱，不能偕行。”乃以后乘见载。数日，至华岳庙，谓嘉福曰：“吾非常人，天帝使我案天下鬼神，今须入庙鞫问。君命相与我有旧，业已如此，能入庙否事毕，当俱入都。”嘉福不获已，随入庙门。便见翠莫云黯，陈设甚备。当前有床，贵人当案而坐，以竹倚床坐嘉福。寻有教呼岳神，神至俯伏。贵人呼责数四，因命左右曳出。遍召关中诸神，点名阅视。末至昆明池神，呼上阶语，请嘉福宜小远，无预此议。嘉福出堂后幕中，闻幕外有痛楚声，抉幕，见己妇悬头在庭树上，审其必死，心色俱坏。须臾，贵人召还，见嘉福色恶，问其故，具以实对。再命审视，还答不谬。贵人惊云：“君妇若我妇也，宁得不料理之！”遂传教召岳神。神至，问：“何以取簿台村仇嘉福妇，致楚毒？”神初不之知。有碧衣人，云是判官，自后代对曰：“此事天曹所召，今见书状送。”贵人令持案来，敕左右封印之，至天帝所，当持出。已自白帝，顾谓岳神：“可即放还。”亦谓嘉福：“本欲至都，今不可矣，宜速还富平。”因屈指料行程，云：“四日方至，恐不及事，当以骏马相借。君后见思，可干净室焚香，我当必至。”言讫辞去。既出门，神仆策马亦至，嘉福上马，便至其家，家人仓卒悲泣。嘉福直入，去妇面衣候气，顷之遂活。举家欢庆，村里长老壶酒相贺，数日不已。其后四五日，本身骑驴，与奴同还，家人不之辨也。内出外入，相遇便合，方知先还即其魂也。后岁余，嘉福又应举之都。至华岳祠下，遇邓州崔司法妻暴亡，哭声哀甚，恻然悯之。躬往诣崔，令其辍哭，许为料理，崔甚忻悦。嘉福焚香净室，心念贵人。有顷遂至。欢叙毕，问其故，“此是岳神所为，诚可留也，为君致二百千。先求钱，然后下手”。因书九符，云：“先烧三符，若不愈，更烧六符，当还矣。”言讫飞去。嘉福以神言告崔，崔不敢违。始烧三符，日晓未愈，又烧其余，须臾遂活。崔问其妻，“初入店时，忽见云母车在阶下，健卒数百人，各持兵器，罗列左右。传言王使相迎，仓卒随去。王见喜，方欲结欢，忽有三人来云：‘太乙神问何以夺生人妻？’神惶惧，持簿书云：‘天配为己妻，非横取之。’然不肯遣。须臾，有大神五六人，持金杵至王庭，徒众骇散，独神立树下。乞宥其命，王遂引己还。”嘉福自尔方知贵人是太乙神也。尔后累思必至，为嘉福回换五六政官，大获其力也。<br><br><br><font color="#cc0000">○韦秀庄</font> <br><br>开元中，滑州刺史韦秀庄，暇日来城楼望黄河。楼中忽见一人，长三尺许，紫衣朱冠，通名参谒。秀庄知非人类，问是何神，答曰：“即城隍之主。”又问何来，答云：“黄河之神，欲毁我城，以端河路，我固不许。克后五日，大战于河湄。恐力不禁，故来求救于使君尔。若得二千人，持弓弩物色相助，必当克捷。君之城也，惟君图之。”秀庄许诺，神乃不见。至其日，秀庄帅劲卒二千人登城。河中忽尔晦冥，须臾，有白气直上十余丈，楼上有青气出，相萦绕。秀庄命弓弩乱射白气，气形渐小，至灭，唯青气独存，逶迤如云峰之状，还入楼中。初时，黄河俯近城之下，此后渐退，至今五六里也。<br><br><br><font color="#cc0000">○华岳神女</font> <br><br>近代有士人应举之京，途次关西，宿于逆旅，舍小房中。俄有贵人奴仆数人，云：“公主来宿。”以幕围店及他店四五所。人初惶遽，未得移徙。须臾，公主车声大至，悉下。店中人便拒户寝，不敢出。公主于户前澡浴，令索房内，婢云：“不宜有人。”既而见某，群婢大骂。公主令呼出，熟视之曰：“此书生颇开人意，不宜挫辱，第令入房。”浴毕召之，言甚会意。使侍婢洗濯，舒以丽服，乃施绛帐，铺锦茵，及他寝玩之具，极世奢侈，为礼之好。明日，相与还京。公主宅在怀远里，内外奴婢数百人，荣华盛贵，当时莫比。家人呼某为驸马，出入器服车马，不殊王公。某有父母在其故宅，公主令婢诣宅起居，送钱亿贯，他物称是。某家因资，郁为荣贵。如是七岁，生二子一女。公主忽言欲为之娶妇。某甚愕，怪有此语。主云：“我本非人，不合久为君妇。君亦当业有婚媾，知非恩爱之替也。”其后亦更别婚，而往来不绝。婚家以其一往辄数日不还，使人候之，见某恒入废宅，恐为鬼神所魅。他日，饮之致醉，乃命术士书符，施衣服中，乃其形体皆遍。某后复适公主家，令家人出，止之不令入。某初不了其故，倚门惆怅。公主寻出门下，大相责让，云：“君素贫士，我相抬举，今为贵人。此亦于君不薄，何故使妇家书符相间以我不能为杀君也。”某视其身，方知有符，求谢甚至。公主云：“吾亦谅君此情，然符命已行，势不得住。”悉呼儿女，令与父诀，某涕泣哽咽。公主命左右促装，即日出城。某问其居，兼求名氏，公主云：“我华岳第三女也。”言毕诀去，出门不见。<br><br><br><font color="#cc0000">○王亻间</font> <br><br>王亻间者，少应通事舍人举—元末，入京。至阙西，息槐树下。闻传诏声，忽见数骑，状如中使，谓亻间曰：“为所宣传，真通事舍人矣。”因以后骑载亻间，亻间亦不知何人，仓卒随去。不久，至华岳神庙中，使置亻间别院，诫云：“慎无私视。”便尔入内。亻间独坐，闻棒杖楚痛之声，因前行窃窥，见其妇为所由系颈于树，以棒拷击。亻间悲愁伫立，中使出，见惨怛而问其故。亻间涕泗具言其事，使云：“本欲留君，妻既死，理不可住。若更迟延，待妇之后即不能救。君宜速还开棺，此即放妻活。”乃命左右：“取驿马送王舍人。”俄见一狐来，亻间不得已，骑狐而骋。其疾如风，两日至舍。骑狐乃其魂也，亻间本身自魂出之后，失音不言。魂既至家，家人悲泣。亻间命开棺，其妻已活。谓亻间曰：“何以至耶？”举家欢悦。后旬日，本身方至。外传云：“王郎归，失音已十余日。”魂云：“王郎到矣。”出门迎往，遂与其魂相合焉。