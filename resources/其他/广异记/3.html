<font color="#cc0000">○张喜猷</font> <br><br>广陵张嘉猷者，唐宝应初为明州司马，遇疾卒。载丧还家，葬于广陵南郭门外。永泰初，其故人有劳氏者，行至郭南，坐浮图下，忽见猷乘白马自南来，见劳下马，相慰如平生，然不脱席帽，低头而语。劳问冥中有何罪福，猷云：“罪福昭然，莫不随所为而得。但我素持《金刚经》，今得无累，亦当别有所适，在旬月间耳。卿还，为白家兄，令为转《金刚经》一千遍，何故将我香炉盛诸恶物卿家亦有两卷经，幸为转诵，增己之福。”言讫，遂诀而去。劳昏昧，久之方寤去。<br><br><br><font color="#cc0000">○魏恂</font> <br><br>唐魏恂，左庶子尚德之子，持《金刚经》。神功初，为监门卫大将军。时京有蔡策者，暴亡，数日方苏。自云初至，冥司怪以追人不得，将挞其使者。使者云：“将军魏恂持《金刚经》善神拥护，追之不得。”即别遣使覆追，须臾，还报并同。冥官曰：“且罢追。”恂闻，尤加精进。<br><br><br><font color="#cc0000">○杜思讷</font> <br><br>唐潞州铜钅是县人杜思讷，以持《金刚经》力，疾病得愈。每至持经之日，必觌神光。<br><br><br><font color="#cc0000">○龙兴寺主</font> <br><br>唐原州龙兴寺，因大斋会，寺主会僧夏腊既高，是为宿德，坐丽宾头之下。有小？僧者，自外后至，以无坐所，唯寺主下旷一位，小？僧欲坐，寺主辄叱之。如是数次，小？僧恐斋失时，竟来就坐。寺主怒甚，倚柱而坐，以掌掴之。方欲举手，大袖为柱所压，不得下，合掌惊骇。小僧惭沮，不斋而还房。众议恐是小？僧道德所致。寺主遂与寺众同往礼敬，小？僧惶惧，自言：“初无道行，不敢滥受大德礼数。”逡巡走去。因问平生作何行业，云：“二十年唯持《金刚经》。”众皆赞叹，谓是金刚护持之力。便于柱所焚香顶礼，咒云：“若是金刚神力，当还此衣。”于是随手而出也。<br><br><br><font color="#cc0000">○陈哲</font> <br><br>唐临安陈哲者，家住余杭，精一练行，持《金刚经》。广德初，武康草贼朱潭寇余杭。哲富于财，将搬移产避之。寻而贼至，哲谓是官军，问贼今近远。群贼大怒曰：“何物老狗，敢辱我！”争以剑刺之。每下一剑，则有五色圆光径五六尺以蔽哲身。刺不能中，贼惊叹，谓是圣人。莫不惭悔，舍之而去。<br><br><br><font color="#cc0000">○僧道宪</font> 唐圣善寺僧道宪，俗姓元氏—元中，住持于江州大云寺，法侣称之。时刺史元某欲谷画观世音七铺，以宪练行，委之勾当。宪令画工持斋洁己，诸彩色悉以乳头香代胶，备极清净，元深嘉之。事毕，往预宁斫排，造文殊堂。排成将还，忽然堕水，江流湍急，同侣求拯无由。宪堕水之际，便思念观世音，见水底有异光，久而视之，见所画七菩萨立在左右，谓宪曰：“尔但念南无菩萨。”宪行李如昼。犹知在水底，惧未免死，乃思计云：“念阿弥陀佛。”又念阿弥佛，其七菩萨并未捧足。将至水上，衣服无所污染，与排相随，俱行四十余里。宪天宝初灭度。今江州大云寺七菩萨见在，兼画落水事云耳。<br><br><br><font color="#cc0000">○成</font> <br><br>成者，唐天宝初，为长沙尉。部送河南桥木，始至扬州，累遭风水，遗失差众。扬州所司谓盗卖其木，拷掠行夫。不胜楚痛，妄云破用。扬州转帖潭府，时班景倩为潭府严察之吏也，长沙府别将钱堂杨觐利其使，与景倩左右构成。景倩使觐来收等，觐至扬州，以小枷枷。陆路递行，至宁江。方入船，乃以连钅巢钅巢枷，附于船梁，四面悉皆钉塞，唯开小孔，出入饭食等。意若至潭府必死，发扬州，便心念救苦观世音菩萨。恒一日一食，或时不食，但饮水清斋。经十余日，至滁口。夕墓之际，念诵恳至，其枷及钅巢，忽然开解。形体萧然，无所累著。伺夜深，舟人尽卧，乃拆所钉，拔除出船背。至觐房上，呼曰：“杨觐，汝如我何？”觐初惊起，问何得至此。曰：“当葬江鱼腹中，岂与汝辈成功耶！”因决意赴水。初至潭底，须臾遇一浮木，中有竖枝，骑木抱，得至水面。中夜黑暗，四顾茫然，木既至潭底，又复浮出。意至心念观世音，乃漂然忽尔翻转，随水中木而行。知已至岸，使芦中潜伏。又江边多猛兽，往来顾视，亦不相害。至明，投近村。村中为装束，送至滁州。州官寮叹美，为市驴马粮食等。便入京，于御史台申理。初，杨觐既失，一时溃散。觐因此亦出家焉。<br><br><br><font color="#cc0000">○王琦</font> 唐王琦，太原人也。居荥阳，自童孺不茹荤血。大历初，为衢州司户。性好常持诵《观音经》。自少及长，数患重病，其于念诵，无不差愈。念诵之时，必有异类谲诡之状，来相触恼，以琦心正不能干。初，琦年九岁时，患病五六日，因不能言。忽闻门外一人呼名云：“我来追汝。”因便随去。行五十里许。至一府舍。舍中官长大惊云：“何以误将此小儿来即宜遣还！”旁人云：“凡召人来，不合放去，当合作使，方可去尔。”官云：“有狗合死。”令琦取狗。诉幼小不任独行，官令与使者同去。中路，使者授一丸与琦，状如球子，令琦击狗家门。狗出，乃以掷之，狗吞丸立死。官云：“使毕可还。”后又遇病，忽觉四支内有八十二人，眉眼口鼻，各有所守。其在臂脚内者，往来攻其血肉，每至腕节之间，必有相冲击，病闷不可忍。琦问：“汝辈欲杀我耶？”答云：“为君理病。何杀之有？”琦言：“若理病，当致盛馔哺尔。”鬼等大喜叫肉中。翌日，为设食，食毕皆去，所病亦愈。琦先畜一净刀子，长尺余，每念诵即持之。及患天行，恒置刀床头，以自卫护。后疾甚，暗中乃力起，念观世音菩萨。暗忽如昼，见刀刃向上。有僧来，与琦偶坐，问琦此是何刀，琦云：“是杀魔刀。”僧遂奄灭。俄有铁锤空中下，击刀。累击二百余下，锤悉破碎，而刀不损。又见大铁钅水罐，可受二百余石，覆向下。有二大人执杵旁。问琦：“君识此否？”琦答云：“不识。”人云：“此铁钅狱也。”琦云：“正要此狱禁魔鬼。”言毕并灭。又见床舁珍馔，可百床，从门而出。又见数百人，皆炫服，列在宅中。因见其亡父，手持一刀，怒云：“无屋处汝。”其人一时溃散，顷之疾愈。乾元中，在江陵，又疾笃，复至心念观音。遥见数百鬼，乘船而至。远来饥饿，就琦求食。遂令家人造食施于庭中，群鬼列坐。琦口中有二鬼跃出，就坐食讫，初云：“未了。”琦云：“非要衣耶？”鬼言：“正尔。”乃令家人造纸衣数十对，又为绯绿等衫，庭中焚之。鬼著而散，疾亦寻愈。永泰中，又病笃，乃于灯下，澄心诵《多心经》。忽有一声如鸟飞，从坐处肉中浸淫向上，因尔口去不得合。心念此必有魔相恼，乃益澄定，须臾如故。复见床前死尸Ｃ胀，有蛇大如瓮，兼诸鬼，多是先识死人，撩乱烁己。琦闭目，至心诵经二十四遍，寂然而灭。至三十九遍，懈而获寐，翌日复愈。又其妻李氏，曾遇疾疫疠，琦灯下至心为诵多心经，得四五句。忽见灯下有三人头，中间一头，是李氏近死之婢。便闻李氏口中作噫声，因自扶坐。李瞪目不能言，但以手指东西及上下，状如见物。琦令奴以长刀，随李所指斩之。久乃寤，云：“王三郎耶？”盖以弟呼琦。琦问所指云何，李云：“见窗中一人，鼻长数尺，复见床前二物，状如骆驼。又见屋上悉张朱帘幕，皆被奴刀斫获断破，一时消散。”琦却诵经四十九遍，李氏寻愈也。<br><br><br><font color="#cc0000">○张御史</font> 张某，唐天宝中为御史判官，奉使淮南推覆，将渡淮。有黄衫人自后奔走来渡，谓有急事，特驻舟，洎至，乃云：“附载渡淮耳。”御船者欲驱击之，兼责让：“何以欲济而辄停留判官？”某云：“无击。”反责所由云：“载一百姓渡淮，亦何苦也？”亲以余食哺之，其人甚愧恧。既济，与某分路，须臾至前驿，已在门所。某意是嘱请，心甚嫌之，谓曰：“吾适渡汝，何为复至可即遽去。”云：“己实非人，欲与判官议事，非左右所闻。”因屏左右。云：“奉命取君，合淮中溺死。适承一馔，固不忘。已蒙厚恩，只可一日停留耳。”某求还至舍，有所遗嘱。鬼云：“一日之外不敢违也。我虽为使，然在地下职类人间里尹坊胥尔。”某欲前请救，鬼云：“人鬼异路，无宜相逼，恐不免耳。”某遥拜，鬼云：“能一日之内转千卷《续命经》，当得延寿。”言讫，出去。至门又回，谓云：“识《续命经》否？”某初未了知。鬼云：“即人间《金刚经》也。”某云：“今日已晚，何由转得千卷经？”鬼云：“但是人转则可。”某乃大呼传舍中及他百姓等数十人同转。至明日晚，终千遍讫。鬼又至，云：“判官已免，会须暂谒地府。”众人皆见黄衫吏与某相随出门。既见王，具言千遍《续命经》足，得延寿命。取检云：“与所诵实同。”因合掌云：“若尔，尤当更得十载寿。”便放重生。至门前，所追吏云：“坐追判官迟回，今已遇捶。”乃袒示之，愿乞少钱。某云：“我贫士，且在逆旅，多恐不办。”鬼云：“唯二百千。”某云：‘若是纸钱，当奉五百贯。”鬼云：“感君厚意，但我德素薄，何由受汝许钱，二百千正可。”某云：“今我亦鬼耳，夜还逆旅，未易办得。”鬼云：“判官但心念令妻子还，我自当得之。”某遂心念甚至，鬼云：“已领讫。”须臾复至，云：“夫人欲与，阿奶不肯。”又令某心念阿奶，须臾曰：“得矣。”某因冥然如落深坑，因此遂活。求假还家，具说其事，妻云：“是夕梦君已死，求二百千纸钱，欲便市造。阿奶故云：‘梦中事何足信！’其夕，阿奶又梦。”因得十年后卒也。<br><br><br><font color="#cc0000">○李昕</font> 唐李昕者，善持《千手千眼咒》。有人患疟鬼，昕乃咒之，其鬼见形，谓人曰：“我本欲大困辱君，为惧李十四郎，不敢复往。”十四郎，即昕也。昕家在东郡，客游河南，其妹染疾死，数日苏，说云：“初被数人领入坟墓间，复有数十人，欲相凌辱。其中一人忽云：‘此李十四郎妹也，汝辈欲何之今李十四郎已还，不久至舍。彼善人也，如闻吾等取其妹，必以神咒相困辱，不如早送还之。’乃相与送女至舍。女活后，昕亦到舍也。<br><font color="#cc0000">○李洽</font> <br><br>山人李洽。自都入京。行至灞上，逢吏持帖，云：“追洽。”洽视帖，文字错乱，不可复识。谓吏曰：“帖书乃以狼籍。”吏曰：“此是阎罗王帖。”洽闻之悲泣，请吏暂还，与家人别。吏与偕行过市，见诸肆中馈馔，吏视之久，洽问：“君欲食乎？”曰：“然。”乃将钱一千，随其所欲即买。止得一味。与吏食毕，甚悦。谓洽曰：“今可速写《金光明经》，或当得免。”洽至家写经毕，别家人，与吏去。行数十里，至城，壁宇峻严。因问此为何城，吏云：“安禄山作乱，成司恐贼越逸，故作此城以遏之。”又问城主为谁，曰：“是邬元昌。”洽素与城主有故，请为通之。元昌召人，相见悲喜。须臾，有兵马数十万至城而过，元昌留洽坐，出门迎候。久之乃回，洽问此兵云何，曰：“阎罗王往西京大安国寺也。”既至寺，登百尺高座。王将簿阅，云：“此人新造金光明经，遂得延算，故未合死。”元昌叹羡良久，令人送回，因此得活。<br><br><br><font color="#cc0000">○王乙</font> <br><br>王乙者，自少恒持《如意轮咒》—元初，徒侣三人将适北河。有船夫求载乙等，不甚论钱直，云：“正尔自行，故不计价。”乙初不欲去，谓其徒曰：“彼贱其价，是诱我也。得非苞藏祸心乎？”舡人云：“所得资者，只以供酒肉之资，但因长者得不滞行李尔。”其徒信之，乃渡。仍市酒共饮，频举酒属乙。乙屡闻空中言：“勿饮。”心愈惊骇。因是有所疑，酒虽入口者，亦潜吐出，由是独得不醉。洎夜秉烛，其徒悉已大鼾。乙虑有非道，默坐念咒。忽见舡人，持一大斧，刀长五六寸，从水仓中入，断二奴头，又斩二伴。次当至乙，乙伏地受死，其烛忽尔遂灭，乙被砍三斧。背后有门，久已钉塞，忽有二人从门扶乙投水，岸下水深，又投于岸。血虽被体，而不甚痛。行十余里，至一草舍，扬声云：“被贼劫。”舍中人收乙入房，以为拒闭。及报县，吏人引乙至劫所，见岸高数十丈，方知神咒之力。后五六日，汴州获贼，问所以，云：“烛光忽暗，便失王乙，不知所之。”一疮虽破，而不损骨，寻而平愈如故。此持《如意轮咒》之功也。<br><br><br><font color="#cc0000">○钳耳含光</font> <br><br>竺山县丞钳耳含光者，其妻陆氏，死经半岁。含光秩满，从家居竺山寺。有大墩，暇日登望，忽于墩侧见陆氏。相见悲喜，问其死事，便尔北望，见一大城，云：“所居在此。”邀含光同去。入城，城中屋宇壮丽，与人间不殊。傍有一院，院内西行，有房数十间，陆氏处第三房。夫妇之情，不异平素，衣玩服具亦尔。久之，日暮，谓含光曰：“地府严切，君宜且还，后日可领儿子等来，欲有所嘱。明日不烦来也。”及翌日，含光又往。陆氏见之，惊愕曰：“戒卿勿来，何得复至？”顷之，有绯衣吏，侍从数十人，来入院。陆氏令含光入床下，垂毡至地以障之，戒使勿视，恐主客有犯。俄闻外呼陆四娘，陆氏走出。含光初甚怖惧，后稍窃视，院中都有二十八妇人，绯衣各令解髻，两两结，投釜中。冤楚之声，闻乎数里，火灭乃去。陆氏径走入房，含光见人，接手床上，良久闷绝。既寤，含光问：“平生斋菜，诵经念佛，何以更受此苦？”答云：“昔欲终时，有僧见诣，令写《金光明经》，当时许之。病亟草草，遂忘遗嘱，坐是受妄语报，罹此酷罚。所欲见儿子者，正为造《金光明经》，今君已见，无烦儿子也。”含光还家，乃具向诸子说其事，悲泣终夕。及明往视，已不复见，但荒草耳。遂货家产，得五百千。刺史已下，各有资助，满二千贯文。乃令长子载往五台写经。至山中，遍历诸台，未有定居。寻而又上台，山路之半，遇一老僧，谓之曰：“写经救母，何尔迟回！留钱于台，宜速还写《金刚经》也。”言讫不见。其子知是文殊菩萨，留钱而还。乃至舍写经毕，上墩，又见地狱，因尔直入。遇闭门，乃扣之，门内问：“是谁？”钳耳赞府即云：“是我。”久之，有妇人出，曰：“贵ト令相谢，写经之力，已得托生人间，千万珍重。”含光乃问：“夫人何故居此？”答云：“罪状颇同，故复在此尔。”<br><br><br><font color="#cc0000">○席豫</font> 唐开元初，席豫以监察御史按覆河西。去河西两驿，下食，求羊肝不得，挞主驿吏。外白肝至，见肝在盘中遥动不息，豫颦蹙良久，令持去，乃取一绢，为羊铸佛。半日许，豫暴卒，随吏见王，王曰：“杀生有道，何故生取其肝，独能忍乎？”豫云：“初虽求肝，肝至见动，实不敢食。”言讫，见一小佛从云飞下，王起顶礼。佛言：“如豫所陈。”王谓羊曰：“他不食汝肝，今欲如何？”寻放豫还也。<br><br><br><font color="#cc0000">○苏</font> <br><br>唐尚书苏，少时有人相之，云：“当至尚书，位终二品。”后至尚书三品。病亟，呼巫觋视之，巫云：“公命尽，不可复起。”因复论相者之言，巫云：“公初实然，由作桂府时杀二人，今此二人地下诉公，所司减二年寿，以此不至二品。”夙莅桂州，有二吏诉县令，为令杀吏。乃嗟叹久之而死。<br><font color="#cc0000">○张纵</font> <br><br>唐泉州晋江县尉张纵者，好啖。忽被病死，心上犹暖。后七日苏，云初有黄衫吏告云：“王追。”纵随行，寻见王。王问使：“我追张纵，何故将张纵来，宜速遣去。”旁有一吏白王曰：“此人好啖脍，暂可罚为鱼。”王令纵去作鱼，又曰：“当还本身。”便被所白之吏引至河边，推纵入水，化成小鱼，长一寸许。日夕增长，至七日，长二尺余。忽见罟师至河所下网，意中甚惧，不觉已入网中，为罟师所得，置之船中草下。须臾，闻晋江王丞使人求鱼为，罟师初以小鱼与之，还被杖。复至网所搜索，乃于草下得鲤，持还王家至前堂，见丞夫人对镜理妆，偏袒一膊。至厨中，被脍人将刀削麟，初不觉痛，但觉铁冷泓然。寻被剪头，本身遂活。时殿下侍御史李萼左迁晋江尉，正在王家餐，闻纵活，遽往视之。既入，纵迎接其手，谓萼曰：“餐脍饱耶？”萼因问何以得知，纵具言始末，方知所餐之鳞，是纵本身焉。<br><font color="#cc0000">○杜暹</font> <br><br>杜暹幼时，曾自蒲津济河，河流湍急。时入舟者众，舟人已解缆，岸上有一老人，呼“杜秀才可下。”其言极苦。暹不得已往见，与语久之。船人待暹不至，弃补于岸，便发。暹与老人交言未尽，顾视船去，意甚恨恨。是日风急浪粗，忽见水中有数十手攀船没，徒侣皆死，唯暹获存。老人谓暹曰：“子卿业贵极，故来相救。”言终不见。暹后累迁至公卿。<br><br><br><font color="#cc0000">○皇甫氏</font> <br><br>唐仆射裴遵庆，母皇甫氏，少时常持经，经函中有小？珊瑚树。异时，忽有小龙骨一具立于树侧，时人以为裴氏休祥。上元中，遵庆遂居宰辅云尔。<br><br><br>○句容佐史句容县佐史能啖至数十斤，恒食不饱。县令闻其善啖，乃出百斤。史快食至尽，因觉气闷，久之，吐出一物，状如麻鞋底。县令命洗出，安所，悉成水。累问医人术士，莫能名之。令小吏持往杨州卖之，冀有识者。诫之：“若有买者，但高举其价，看至几钱。”其人至杨州，四五日，有胡求买，初起一千，累增其价，至三百贯文。胡辄还之，初无酬酢，人谓胡曰：“是句容县令家物，君必买之，当相随去。”胡因随至句容。县令问此是何物，胡云：“此是销鱼之精，亦能销人腹中块病。人有患者，以一片如指端，绳系之置病所，其块即销。我本国太子少患此病，父求愈病者，赏之千金。君若见卖，当获大利。”令竟卖半与之。<br><br><br><font color="#cc0000">○武胜之</font> <br><br>唐开元末，太原武胜之为宣州司士，知静江事。忽于滩中见雷公践微云逐小黄蛇，盘绕滩上。静江夫戏投以石，中蛇，铿然作金声，雷公乃飞去。使人往视，得一铜剑，上有篆“许旌阳斩蛟第三剑”云。<br><br><br><font color="#cc0000">○破山剑</font> 近世有士人耕地得剑，磨洗诣市。有胡人求买，初还一千，累上至百贯，士人不可。胡随至其家，爱玩不舍，遂至百万。已克，明日持直取剑。会夜佳月，士人与其妻持剑共视，笑云：“此亦何堪，至是贵价！”庭中有捣帛石，以剑指之，石即中断。及明，胡载钱至，取剑视之，叹曰：“剑光已尽，何得如此？”不复买。士人诘之，胡曰：“此是破山剑，唯可一用，吾欲持之以破宝山。今光芒顿尽，疑有所触。”士人夫妻悔恨，向胡说其事，胡以十千买之而去。<br><br><br><font color="#cc0000">○顾琮</font> <br><br>顾琮为补阙，尝有罪系诏狱，当伏法。琮一夕忧愁，坐而假寐，忽梦见其母下体。琮愈惧，形于颜色。流辈问，琮以梦告之，自谓不祥之甚也。时有善解者贺曰：“子其免乎！”问何以知之，曰：“太夫人下体，是足下生路也。重见生路，何吉如之！吾是以贺也。”明日，门下侍郎薛稷奏刑失人，竟得免。琮后至宰相。<br><br><br><font color="#cc0000">○玄宗</font> 玄宗尝梦落殿，有孝子扶上。他日以问高力士，力士云：“孝子素衣，此是韦见素耳。”帝深然之。数日，自吏部侍郎拜相。<br><br><br><font color="#cc0000">○吕</font> <br><br><br>吕尝昼梦地府所追，随见判官。判官云：“此人勋业甚高，当不为用。”便仰白：“母老子幼，家无所主。”控告甚切。判官令将过王，寻闻左右白王：“此人已得一替。”问替为谁，云：“是蒯适。”王曰：“蒯适名士，职当其任。”遂放。时与妻兄顾况同宿，既觉，为况说之。后数十日，而适摄吴县丞，甚无恙。而况数玩，以为欢笑。适月余罢职，修第于吴之积善里。忽有走卒冲入，谒云：“丁侍御传语，令参三郎。”适云：“初不闻有丁侍御，为谁？”卒曰：“是仙芝。”适曰：“仙芝卒于余杭，何名侍御？”卒曰：“地下侍御耳。”适恶之，曰：“地下侍御，何意传语生人。”卒曰：“兼令相追，不独传语。名籍已定，难可改移。”适求其白丁侍御，己未合死，乞为求代。卒去复来，云：“侍御不许，催令促装。”因中疾，数日而死。<br><br><br><font color="#cc0000">○楚</font> <br><br>著作佐郎楚，大历中，疫疠笃重，四十日低迷不知人。后一日，忽梦黄衣女道士至所，谓之曰：“汝有官禄，初未合死。”因呼：“范政，将药来。”忽见小儿持琉璃瓶，大角碗写药，饮皆便愈。及明，许叔冀令送药来。疾久困，初不开目，见小儿及碗药皆昨夜所见，因呼小儿为“范政”，问之信然。其疾遂愈。<br><br><br><font color="#cc0000">○薛义</font> <br><br>秘省校书河东薛义，其妹夫崔秘者，为桐庐尉。义与叔母韦氏为客，在秘家。久之，遇┲疾，数月绵辍，几死。韦氏深忧，夜梦神人，白衣冠袷单衣，韦氏因合掌致敬，求理义病。神人曰：“此久不治，便成勃疟，则不可治矣。”因以二符兼咒授韦氏。咒曰：“勃疟勃疟，四山之神，使我来缚。六丁使者，五道将军，收汝精气，摄汝神鬼。速去速去，免逢此人。急急如律令。”但疾发，即诵之，及持符，其疾便愈。是时，韦氏少女年七岁，亦患┲疾，旁见一物，状如黑犬而蚝毛，神云：“此正病汝者，可急擒杀之，汝疾必愈。不尔，汝家二小婢，亦当患疟。”韦氏梦中杀犬。及觉，传咒于义，义至心持之，疾遂愈。韦氏女子亦愈，皆如其言也。<br><br><br><font color="#cc0000">○召皎</font> <br><br>安禄山以讨君侧为名，归罪杨氏，表陈其恶，乃牒东京送表。议者以其辞不利杨氏，难于传送，又恐他日禄山见殛，及使大理主簿召皎送表至京。玄宗览之不悦，但传诏言：“皎还。”皎出中书，见国忠，问：“送胡之表，无乃劳耶赖其不相罪状，忽有恶言，亦当送之乎？”呵使速去。皎还至戏口驿，意甚忙忙，坐厅上绳床，恍然如梦。忽觉绳床去地数丈，仰视，见一人介胄中立，呵叱左右二十余人令扑己。虽被拖拽，厅上复有一人，短帽紫衣，来云：“此非蒋清，无宜杀也。”遂见释放。皎数日还至洛。逆徒寻而亦至，皎与流辈数人守扃待命，悉被收缚。皎长大，有容止，而立居行首，往见贼将田乾贞。乾贞介胄而立，即前床间所梦者也。逆呵呼皎云：“何物小人，敢抗王师！”命左右仆杀。手力始至，严庄遽从厅下曰：“此非蒋清，无宜加罪。”乾贞方问其姓，云：“姓召。”因而见释。次至蒋，遂遇害也。