<font color="#cc0000">○季广琛</font> <br><br>河西有女郎神。季广琛？少时，曾游河西，憩于旅舍。昼寝，梦见云车，从者数十人，从空而下，称是女郎姊妹二人来诣。广琛初甚忻悦，及觉开目，窃见仿佛尤在。琛疑是妖，于腰下取剑刃之。神乃骂曰：“久好相就，能忍恶心！”遂去。广琛说向主人，主人曰：“此是女郎神也。”琛乃自往市酒脯作祭，将谢前日之过，神终不悦也。于是琛乃题诗于其壁上，墨不成字。后夕，又梦女郎神来，尤怒曰：“终身遣君不得封邑也。”<br><br><br><font color="#cc0000">○刘可大</font> 刘可大，以天宝中举进士，入京。出东都，途遇少年，状如贵公子，服色华侈，持弹弓而行，宾从甚伟。初，与可大相狎数日，同行至华阴，云：“有庄在县东。”相邀往。随至庄所，室宇宏壮。下客于厅，入室良久。可大窃于中门窥觑，见一贵人在内厅理事，庭中囚徒甚众，多受拷掠，其声酸楚。可大疑非人境，惶惧欲去。初，少年将入，谓可大：“慎无私视，恐有相累。”及出，曰：“适以咨白，何尔负约然以此不能复讳。家君是华山神，相与故人，终令有益，可无惧也。”须臾下食，顾从者：“别取人间食与刘秀才。”食至，相对各饱，兼致酒叙欢，无所不至。可大求检己簿，当何进达，今年身事复何如。回视黄衫吏为检。有顷，吏云：“刘君明年当进士及第，历官七政。”可大苦求当年，吏云：“当年只得一政县尉。”相为惜此，可大固求之。少年再为改，吏去，屡回央央，惜其减禄。可大恐鬼神不信，固再求之。后竟以此失职。明年辞去，至京及第。数年，拜荥阳县尉而终。<br><br><br><font color="#cc0000">○王籍</font> <br><br>王籍者，太常之族子也。乾元中，客居会稽。其奴病死，数日复活，云地下见使，吏曰：“汝谁家奴？”奴具言之。吏云：“今见召汝郎作五道将军。”因为著力，得免回。路中多见旌旗队仗，奴问为何所，答曰：“迎王将军尔。”即还，数日，籍遂死。死之日，人见车骑缤纷，队仗无数。问其故，皆是迎籍之人也。<br><br><br><font color="#cc0000">○颍阳里正</font> <br><br>颍阳里正说某不得名，曾乘醉还村，至少妇祠醉，因系马卧祠门下。久之欲醒，头向转，未能起，闻有人击庙门，其声甚厉。俄闻中问：“是何人？”答云：“所由令觅一人行雨。”庙中云：“举家往岳庙作客，今更无人。”其人云：“只将门下卧者亦得。”庙中人云：“此过客，那得使他。”苦争不免，遂呼某令起。随至一处。悉是云气，有物如骆，其人抱某上背，以一瓶授之。诫云：“但正抱瓶，无令倾侧。”其物遂行。瓶中水纷纷然作点而下。时天久旱，下视见其居处，恐雨不足，因尔倾瓶。行雨既毕，所由放还。至庙门，见己尸在水中，乃前入便活。乘马还家。以倾瓶之故，其宅为水所漂，人家尽死。某自此发狂，数月亦卒。<br><br><br><font color="#cc0000">○王法智</font> <br><br>桐庐女子王法智者，幼事郎子神。大历中，忽闻神作大人语声。法智之父问：“此言非圣贤乎？”曰：“然。我姓滕，名传胤，本京兆万年人，宅在崇贤坊。本与法智有因缘。”与酬对，深得物理，前后州县甚重之。桐庐县令郑锋，好奇之士，常呼法智至舍，令屈滕十二郎。久之方至。其辨对言语，深有士风，锋听之不倦。每见词人，谈经诵诗，欢言终日。常有客僧诣法智乞丐者，神与交言，赠诗云：“卓立不求名出家，长怀片志在青霞。今日英雄气冲盖，谁能久坐宝莲花。”又曾为诗赠人云：“平生才不足，立身信有余。自叹无大故，君子莫相疏。”六年二月二十五日夜，戴孚与左卫兵曹徐晃，龙泉令崔向，丹阳县丞李从训，邑人韩谓、苏修，集于锋宅。会法智至，令召滕传胤。久之方至。与晃等酬献数百言，因谓诸贤，请人各诵一章。诵毕，众求其诗，率然便诵二首，云：“浦口潮来初淼漫，莲舟摇采花难。春心不惬空归去，会待潮平更折看。”云：“众人莫厮笑。”又诵云：“忽然湖上片云飞，不觉舟中雨湿衣。折得莲花浑忘却，空将荷叶盖头归。”自云：“此作亦颇蹀躞。”又嘱法智弟与锋献酬数百言，乃去。<br><br><br><font color="#cc0000">○李佐时</font> 山阴县尉李佐时者，以大历二年遇劳，病数十日。中愈，自会稽至龙丘，会宗人述为令，佐时止令厅数日，夕复与客李举明灯而坐，忽见衣绯紫等二十人，悉秉戎器，趋谒庭下。佐时问何人，答曰：“鬼兵也。大王用君为判官，特奉命迎候，以充驱使。”佐时曰：“己在哀制，如是非礼，且王何以得知有我？”答云：“是武义县令窦堪举君。”佐时云：“堪不相知，何故见举？”答云：“恩命已行，难以辞绝。”须臾，堪至，礼谒，蕴籍如平人，坐谓佐时曰：“王求一子婿，兼令取甲族，所以奉举，亦由缘业使然。”佐时固辞不果。须臾王女亦至，芬香芳馥，车骑云合。佐时下阶迎拜，见女容姿服御，心颇悦之“谓佐时曰：“人谁不死，如君盖稀，无宜数辞，以致王怒。”佐时知终不免。久之，王女与堪去，留将从二百余人。祗承判官。翌日，述并弟造。同诣佐时，佐时且说始末，云：“的以不活，为求一顿食。”述为致盛馔。佐时食雉霍，忽云不见碗，呵左右：“何以收羹？”仆于食案，便卒。其妻郑氏在会稽，丧船至之夕，婢忽作佐时灵语，云：“王女已别嫁，但遣我送妻还。”言甚凄怆也。<br><br><br><font color="#cc0000">○张琮</font> <br><br>永徽初，张琮为南阳令。寝ト中，闻阶前竹有呻吟之声，就视则无所见。如此数夜，怪之，乃祝曰：“有神灵者，当相语。”其夜，忽有一人从竹中出，形甚弊陋。前自陈曰：“朱粲之乱，某在兵中为粲所杀，尸骸正在明府ト前。一目为竹根所损，不堪楚痛。以明府仁明，故辄投告。幸见移葬，敢忘厚恩。”令谓曰：“如是何不早相闻？”乃许之。明日，为具棺榇，使掘之，果得一尸，竹根贯其左目。仍加时服，改葬城外。其后令笞杀一乡老，其家将复仇，谋须令夜出，乃要杀之。俄而城中失火，延烧十余家。令将出按行之，乃见前鬼遮令马，曰：“明府深夜何所之将有异谋。”令问为谁，曰：“前时得罪于明府者。”令乃复入。明日，掩捕其家，问之皆验，遂穷治之。夜更祭其墓，刻石铭于前曰：“身徇国难，死不忘忠。烈烈贞魂，实为鬼雄。”<br><br><br><font color="#cc0000">○刘门奴</font> 高宗营大明宫。宣政殿始成，每夜闻数十骑行殿左右，殿中宿卫者皆见焉，衣马甚洁。如此十余日，高宗乃使术者刘门奴问其故。对曰：“我汉楚王戊之太子也。”门奴诘问之；“案《汉书》，楚王与七国谋反，汉兵诛之，夷宗覆族，安有遗嗣乎？”答曰：“王起兵时，留吾在长安。及王诛后，天子念我，置而不杀，养于宫中。后以病死，葬于此。天子怜我，殓以玉鱼一双，今在正殿东北角。史臣遗略，是以不见于书。”门奴曰：“今皇帝在此，汝何敢庭中扰扰乎？”对曰：“此是我故宅，今既在天子宫中，动出颇见拘限，甚不乐。乞改葬我于高敞美地，诚所望也。慎无夺我玉鱼。”门奴奏之，帝令改葬。发其处，果得古坟，棺已朽腐，傍有玉鱼一双，制甚精巧。乃敕易棺榇，以礼葬之于苑外，并以玉鱼随之。于此遂绝。<br><br><br><font color="#cc0000">○阎庚</font> <br><br><br>张仁，幼时贫乏，恒在东都北市寓居。有阎庚者，马牙荀子之子也，好善自喜，慕仁之德，恒窃父资，以给其衣食，亦累年矣。荀子每怒庚，云：“汝商贩之流，彼才学之士，于汝何有，而破产以奉？”仁闻其辞，谓庚曰：“坐我累君，今将适诣白鹿山，所劳相资，不敢忘也。”庚久为仁胥附之友，心不忍别，谓仁曰：“方愿志学，今欲皆行。”仁奇有志，许焉。庚乃私备驴马粮食同去。六日至陈留，宿逆旅，仁舍其内房。房外有床，久之，一客后至，坐于床所。仁见其视瞻非凡，谓庚自外持壶酒至。仁以酒先属客，客不敢受，固属之，因与合饮。酒酣欢甚，乃同房而宿。中夕，相问行李，客答曰：“吾非人，乃地曹耳。地府令主河北婚姻，绊男女脚。”仁视其衣装，见袋中细绳，方信焉。因求问己荣位年寿，鬼言年八十余，位极人臣。复问庚，鬼云：“庚命贫，无位禄。”仁问何以致之，鬼云：“或绊得佳女，配之有相，当能得耳。今河北去白鹿山百余里，有一村中王老女，相极贵。顷已绊与人讫，当相为解彼绊此，以成阎侯也。第速行，欲至其村，当有大雨濡湿，以此为信。”因诀去。仁与庚行六七日至村。遇大雨，衣装湿，乃至村西求王氏舍焉☆门，久之方出，谢客云：“家有小不得意，所以迟迟，无讶也。”仁问其故，云：“己唯一女，先许适西村张家。今日纳财，非意单寡，此乃相轻之义，已决罢婚矣。”仁等相顾微哂。留数日，主人极欢。仁乃云：“阎侯是已外弟，盛年志学，未结婚姻。”主人辞以田舍家，然有喜色。仁固求，方许焉，以马驴及他赍为贽。数日，成亲毕，留阎侯止王氏，仁独往，主人赠送之。其后数年，仁迁侍御史、并州长史、御史大夫知政事。后庚累遇提挈，竟至一州。<br><br><br><font color="#cc0000">○狄仁杰</font> 则天时，狄仁杰为宁州剌史。其宅素凶。先时剌史死者十余辈。杰初至，吏白：“官舍久凶，先后无敢居者，且榛荒棘毁，已不可居，请舍他所。”杰曰：“刺史不舍本宅，何别舍乎？”命去封锁葺治，居之不疑。数夕，诡怪奇异，不可胜纪。杰怒，谓曰：“吾是刺史，此即吾宅，汝曲吾直，何为不识分理，反乃以邪忤正汝若是神，速听明教，若是鬼魅，何敢相干！吾无惧汝之心，徒为千变万化耳。必理要相见，何不以礼出耶！”斯须，有一人具衣冠而前，曰：“某是某朝官，葬堂阶西树下。体魄为树根所穿，楚痛不堪忍。顷前数公，多欲自陈，其人辄死，幽途不达，以至于今。使君诚能改葬，何敢迁延于此！”言讫不见。明日，杰令发之，果如其言。乃为改葬，自此绝也。<br><font color="#cc0000">○李</font> <br><br>唐兵部尚书李，时之正人也—元初，有妇人诣，容貌风流，言语学识，为时第一。不敢受。会太常卿姜皎至，以妇人与之。皎大会公卿，妇人自云善相，见张说，曰：“宰臣之相。”遂相诸公卿，言无不中。谓皎曰：“君虽有相，然不得寿终。”酒阑，皎狎之于别室。媚言遍至，将及其私。公卿迭往窥睹。时在座，最后往视，妇人于是呦然有声。皎惊堕地，取火照之，见床下有白骨。当时议者以贞正，故鬼神惧焉。<br><br><br><font color="#cc0000">○张守</font> <br><br>幽州节度张守，少时为河西主将，守玉门关。其军校皆勤勇善斗，每探候深入，颇以劫掠为事。西城胡僧者，自西京造袈裟二十余驮，还大竺国。其徒二十余人。探骑意是罗锦等物，乃劫掠之。杀其众尽，至胡僧，刀棒乱下而不能伤，探者异焉。既而索驮，唯得袈裟，意甚悔恨，因于僧前追悔，擗踊悲涕。久之，僧乃曰：“此辈前身，皆负守将命，唯趁僧鬼是枉死耳。然汝守将禄位重，后当为节度、大夫等官，此辈亦如君何！可白守将，为修福耳。然后数年，守将合有小厄，亦有所以免之。”骑还白守，留僧供养，累年去。后守与其徒二十五人，至伊兰山探贼，胡骑数千猝至。守力不能抗，下马脱鞍，示以闲暇。骑来渐逼，守谓左右：“为之奈何，若不获已，事理须战。”忽见山下红旗数百骑突前出战，守随之，穿其一角，寻俱得出，虏不敢逐。红旗下将谓守曰：“吾是汉之李广，知君有难，故此相救。后富贵，毋相忘也。”言讫不见。守竟至幽州节度、御史大夫。<br><font color="#cc0000">○杨</font> <br><br>开元中，洛阳令杨常因出行，见槐阴下有卜者，令过，端坐自若。伍伯诃使起避，不动，令散手拘至厅事，将捶之。躬自责问，术者举首曰：“君是两日县令，何以责人？”问其事，曰：“两日后，君当命终。”甚愕，问何以知之，术者具告所见。举家惊惧，谓术者曰：“子能知之，必能禳之，若之何而免也？”再拜求解。术者曰：“当以君之闻见，以卫执事，免之与否，未可知也。”乃引入东院亭中，令被发跣足，墙面而立，己则据案而书符。中夕之后，喜谓曰：“今夕且幸免其即来，明日，可以三十张纸作钱，及多造饼饣炎与壶酒，出定罪门外，桑林之间，俟人过者则饮之。皂裘右袒，即召君之使也。若留而饮饣炎，君其无忧，不然，难以济。君亦宜易衣服，处小室以伺之，善为辞谢，问以所欲。予之策尽于是矣。”如其言。洎日西景，酒饣炎将罄，而皂裘不至，深以忧。须臾遂至，使人邀屈，皂裘欣然，累有所进。乃拜谒，人云：“君昨何之数至所居，遂不复见。疑于东院安处，善神监护，故不敢犯。今地府相招未已，奈何？”再拜求救者千数，兼烧纸钱，资其行用。鬼云：“感施大惠，明日，当与府中诸吏同来谋之，宜盛馔相待。”言讫不见。明日，设供帐，极诸海陆。候之日晚，使者与其徒数十人同至，宴乐殊常浩畅。相语曰：“杨长官事，焉得不尽心耶！”久之，谓：“君对坊杨锡，亦有才干，今揩王作金以取彼。君至五更鼓声动，宜于锡门相候。若闻哭声，君则免矣。如其言往。见鬼便在树头，欲往锡舍，为狗所咋，未能得前。俄从缺墙中入，迟回闻哭声，遂获免。<br><br><br><font color="#cc0000">○张果女</font> <br><br>开元中，易州司马张果女，年十五，病死，不忍远弃，权瘗于东院阁下。后转郑州长史，以路远须复送丧，遂留。俄有刘乙代之。其子常止阁中，日暮仍行门外，见一女子，容色丰丽，自外而来。刘疑有相奔者，即前诣之，欣然款浃，同留共宿。情态缠绵，举止闲婉，刘爱惜甚至。后暮辄来，达曙方去。经数月，忽谓刘曰：“我前张司马女，不幸夭没，近殡此阁。命当重活，与君好合。后三日，君可见发，徐候气息，慎无横见惊伤也。”指其所瘗处而去。刘至期甚喜，独与左右一奴夜发，深四五尺，得一漆棺。徐开视之，女颜色鲜发，肢体温软，衣服妆梳，无坏者。举置床上，细细有鼻气。少顷，口中有气。灌以薄糜，少少能咽。至明复活，渐能言语坐起。数日，始恐父母之知也，因辞以习书，不便出阁，常使赍饮食诣阁中。乙疑子有异，因其在外送客，窃视其房，见女存焉。问其所由，悉具白，棺木尚在床下。乙与妻觑欷曰：“此既冥期至感，何不早相闻。”遂匿于堂中。儿不见女，甚惊，父乃谓曰：“此既申契殊会，千载所无，白我何伤乎而过为隐蔽。”因遣使诣郑州，具以报果。因请结婚，父母哀感惊喜，则克日赴婚，遂成嘉偶。后产数子。<br><br><br><font color="#cc0000">○华妃</font> <br><br>开元初，华妃有宠，生庆王琮，薨葬长安。至二十八年，有盗欲发妃冢，遂于茔处百余步伪筑大坟，若将葬者。乃于其内潜通地道，直达冢中。剖棺，妃面如生，四肢皆可屈伸。盗等恣行凌辱，仍截腕取金钏，兼去其舌，恐通梦也。侧立其尸，而于阴中置烛，悉取藏内珍宝，不可胜数，皆徙置伪冢。乃于城中，以软车载空棺会，日暮，便宿墓中，取诸物置魂车及送葬车中，方掩而归。其未葬之前，庆王梦妃被发裸形，悲泣而来，曰：“盗发吾冢，又加截辱，孤魂幽枉，如何可言。然吾必伺其败于春明门也。”因备说其状而去。王素至孝，忽惊起涕泣。明旦入奏，帝乃召京兆尹、万年令，以物色备盗甚急。及盗载物归也，欲入春明门，门吏诃止之。乃搜车中，皆诸宝物。尽收群盗，拷掠即服，逮捕数十人，皆贵戚子弟无行检者。王乃请其魁帅五人，得亲报仇，帝许之。皆探取五脏，烹而祭之。其余尽榜杀于京兆门外。改葬贵妃，王心丧三年。<br><br><br><font color="#cc0000">○郭知运</font> <br><br>开元中，凉州节度郭知运出巡，去州百里，于驿中暴卒。其魂遂出，令驿长锁房勿开，因而却回府，徒从不知也。至舍四十余日，处置公私事毕，遂使人往驿迎己丧。既至，自看其殓。殓讫，因与家人辞诀，投身入棺，遂不复见。<br><font color="#cc0000">○王光本</font> 王光本，开元时为洛州别驾。春月，刺史使光本行县。去数日，其妻李氏暴卒。及还，追以不亲医药，意是枉死。居恒恸哭，哀感傍邻。后十余日，属诸子尽哭，光本因复恸哭百余声。忽见李氏自帏而出，靓妆炫服，有逾平素。光本辍哭，问其死事。李氏云：“妾尚未得去，犹在此堂。闻君哀哭恸之甚，某在泉途，倍益凄感。语云：‘生人过悲，使幽壤不安。’信斯言也。自兹以往，不欲主君如是，以累幽冥耳。”因付嘱家人，度女为尼，放婢为平人，事事有理。留一食许，谓光本曰：“人鬼道殊，不宜久住，此益深恨。”言讫，入堂中遂灭。男女及他人，但闻李氏言，唯光本见耳。<br><br><br><font color="#cc0000">○杨元英</font> <br><br>杨元英，则天时为太常卿，开元中，亡已二十载。其子因至冶成坊削家，识其父圹中剑，心异之。问削师：“何得此剑”云：“有贵人形状衣服，将令修理，期明日午时来取。”子意是父授，复疑父冢为人所开。至日，与弟同往削师家室中伺之。至时取剑，乃其父也，骑白马，衣服如生时，从者五六人。兄弟出拜道左，悲涕久之。元英取剑下马，引诸子于僻处，分处家事。末问：“汝母在家否？”云：“合葬已十五年。”元英言：“我初不知。”再三叹息。谓子曰：“我有公事，不获久往。明日，汝等可再至此，当取？少资，助汝辛苦。”子如期至，元英亦至，得三百千。诫之云：“数日须用尽。”言讫诀去。子等随行涕泣，元英又谓子曰：“汝等不了此事，人鬼路殊，宁有百年父子耶？”言讫诀去。子随骋出上东门，遥望入邙山中，数十步忽隐不见。数日，市具都尽。三日后，市人皆得纸钱。<br><br><br><font color="#cc0000">○薛矜</font> 薛矜者，开元中为长安尉。主知宫市，迭日于东西二市。一日于东市市前见一坐车，车中妇人手如白雪，矜慕之。使左右持银镂小合，立于车侧。妇人使侍婢问价，云：“此是长安薛少府物，处分令车中若问，便宜饷之。”妇人甚喜谢。矜微挑之，遂欣然，便谓矜曰：“我在金光门外，君宜相访也。”矜使左右随至宅。翌日，往来过，见妇人门外骑甚众，踟蹰未通⊥各引去，矜令白己在门，使左右送刺，乃邀至外厅。令矜坐，云：“待妆束。”矜觉火冷，心窃疑怪。须臾，引入堂中。其幔是青布，遥见一灯，火色微暗，将近又远。疑非人也，然业已求见，见毕当去。心中恒诵《千手观音咒》。至内，见坐帐中，以罗巾蒙首，矜苦牵曳，久之方落。见妇人面长尺余，正青色，有声如狗，矜遂绝倒。从者至其室宇，但见殡宫，矜在其内，绝无间隙。遽推壁倒，见矜已死，微心上暖，移就店将息。经月余方苏矣。<br><br><br><font color="#cc0000">○朱七娘</font> 东都思恭坊朱七娘者，倡妪也。有王将军素与交通—元中，王遇疾卒，已半岁，朱不知也。其年七月，王忽来朱处。久之，日暮，曰：“能随至温柔坊宅否？”朱欲许焉。其女弹唱有名，不欲母往，乃曰：“将军止此故佳，将还，有所惮耶？”不获已，王以后骑载去。入院，欢洽如故。明旦，王氏使婢收灵床被，见一妇人在被中，遽走还白。王氏诸子，惊而来视。问其故，知亡父所引，哀恸久之。遂送还家焉。<br><br><br><font color="#cc0000">○李光远</font> 李光远，开元中。为馆陶令。时大旱，光远大为旱书，书就暴卒。卒后，县申州，州司马覆破其旱。百姓胥怨，有恸哭者，皆曰：“长官不死，宁有是耶？”其夜，光远忽乘白马来诣旱坊。谓百姓曰：“我虽死，旱不虑不成，司马何人，敢沮斯议！”遂与百姓诣司马宅。通云：“李明府欲见。”司马大惧，使人致谢。光远责云：“公非人，旱是百姓事，何以生死为准，宜速成之。不然，当为厉矣。”言讫，与百姓辞诀，方去。其年旱成，百姓赖焉。<br><br><br><font color="#cc0000">○李霸</font> <br><br>岐阳令李霸者，严酷刚鸷，所遇无恩，自承尉已下，典吏皆被其毒。然性清幸自喜，妻子不免饥寒。一考后暴亡。既敛，庭绝吊客。其妻每抚棺恸哭，呼曰：“李霸在生云何，令妻子受此寂寞！”数日后，棺中忽语曰：“夫人无苦，当自办归。”其日晚衙，令家人于厅事设案几，霸见形，令传呼召诸吏等。吏人素所畏惧，闻命奔走，见霸莫不战惧股栗。又使召丞及簿尉，既至，霸诃怒云：“君等无情，何至于此，为我不能杀君等耶！”言讫，悉颠仆无气。家人皆来拜庭中祈褥，霸云：“但通物数，无忧不活。”率以五束绢为准，绢至便生。各谢讫去后，谓两衙典：“吾素厚于汝，何故亦同众人唯杀汝一身，亦复何益，当令两家马死为验。”须臾，数百匹一时皆倒欲死，遂人通两匹细马，马复如故。因谓诸吏曰：“我虽素清，今已死谢诸君，可能不惠涓滴乎？”又率以五匹绢。毕，指令某官出车，某出骑，某吏等修，违者必死。一更后方散。后日处分悉了，家人便引道，每至祭所，留下歆飨。飨毕，又上马去。凡十余里，已及郊外，遂不见。至夜，停车骑，妻子欲哭，棺中语云：“吾在此，汝等因弊，无用哭也。”霸家在都，去岐阳千余里。每至宿处，皆不令哭。行数百里，忽谓子曰：“今夜可无寐。有人欲盗好马，宜预为防也。”家人远涉困弊，不依约束，尔夕竟失马。及明启曰，霸云：“吾令防盗，何故贪寐虽然，马终不失也。近店东有路向南，可遵此行十余里，有林，马系在林下。”往取，如言得之。及至都，亲族闻其异，竞来吊慰，朝夕谒请，霸棺中皆酬对，莫不。观听聚喧，家人不堪其烦。霸忽谓子云：“客等往来，不过欲见我耳。汝可设厅事，我欲一见诸亲。”其子如言，众人于庭伺侯。久之，曰：“我来矣。”命卷帏。忽见霸，头大如瓮，眼赤睛突，瞪视诸客等⊥莫不颠仆，稍稍引去。霸谓子曰：“人神道殊，屋中非我久居之所，速殡野外。”言讫不见，其语遂绝。<br><font color="#cc0000">○安宜坊书生</font> 开元末，东京安宜坊有书生，夜中闭门理书。门隙中忽见一人出头。呵问何辈，答云：“我是鬼，欲相就。”因邀书生出门。书生随至门外，画地作“十”字，因尔前行，出坊至寺门铺。书生云：“寺观见，必不得度。”鬼言：“但随我行，无苦也。”俄至定鼎门内。鬼负书生从门隙中出，前至五桥。道傍一冢，天窗中有火光。鬼复负书生上天窗侧，俯见一妇人，对病小儿啼哭，其夫在傍假寐。鬼遂透下，以手掩灯。妇人惧，呵其夫云：“儿今垂死，何忍贪卧适有恶物掩火，可强起明灯。”夫起添烛。鬼回避妇人，忽取布袋盛儿，儿犹能动于布袋中，鬼遂负出。至天窗上，兼负书生下地，遂入定鼎门。至书生宅，谢曰：“吾奉地下处分，取小儿，事须生人作伴，所以有此烦君，当可恕之。”言讫乃去。其人初随鬼行，所止之处，辄书“十”字。翌日，引其兄弟覆之，“十”字皆验。因至失儿家问之，亦同也。<br><br><br><font color="#cc0000">○裴盛</font> <br><br>董士元云：“义兴尉裴盛昼寝，忽为鬼引，形神随去。云奉一儿。至儿家，父母夹儿卧，前有佛事。鬼云：“以其佛，生人既至。”鬼手一挥，父母皆寐。鬼令盛抱儿出床，抱儿喉有声，父母惊起，鬼乃引盛出。盛苦邀其至舍，推入形中乃悟。