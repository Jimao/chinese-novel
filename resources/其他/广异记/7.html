<font color="#cc0000">○张守一</font> <br><br>乾元有张守一，为大理少卿。性仁恕，以平反折狱，死囚出免者甚多。后当早期，有白头老人，伛偻策杖，诣马前拜谢。守一问故，请避从者，曰：“非生人，明公所出死囚之父也。幽明卑贱，无以报德，明公傥有助身之求，或能致耳，请受教。”守一曰：“贤子无罪，非我屈法伸恩，不敢当此。忝列九卿，颇得自给，幸无劳苦。”再三慰遣之。鬼曰：“当尔且去，傥有求不致者，幸相会。”遂不见。俄尔有诏赐，城中纵观。守一于会中窥见士人家女，姿色艳绝，相悦之。而防闲甚急，计无从出。试呼前鬼：“颇能为我致否？”言讫即至，曰：“此易事耳，然不得多时，才可七日。”曰：“足矣。得非变化相惑耶？”鬼曰：“明公何疑之深！仆以他物代取其身。”遂营寂静之处，设帷帐。有顷，奄然而至。良久寤，惊曰：“此何处？”唯守一及鬼在傍，绐云：“此是天上天使。”因与款昵，情爱甚切。至七日，谓女曰：“天上人间当隔异，欢会尚浅，便尔乖离，如何？”因流涕取别，鬼复掩其目送还。守一后私觇女家，云：“家女卒中恶，不识人，七日而醒。”后经十年，又逢此鬼，曰：“天曹相召，便当承诀。今奉药一丸，此能点化杂骨为骨＜骨出＞刀把之良者，愿公宝之，有急当用。”因欷而去。药如鸡卵许大。至武太后时，守一以持法宽平，为酷吏所构，流徙岭表。资用窘竭，乃以药点骨，信然。因取给，药尽遂卒。<br><br><br><font color="#cc0000">○李莹</font> <br><br>寿昌令赵郡李莹，同堂妹第十三，未嫁。致德初，随诸兄南渡，卒，葬于吴之海盐。其亲兄岷，庄在济源，有妹寡居，去庄十余里。禄山之乱，不获南出。上元中，忽见妹还，问其由来，云：“为贼所掠。”言对有理，家人不之诘。以乱故，恐不相全，仓卒将嫁近庄张氏。积四五年，有子一人。性甚明惠，靡所不了。恒于岷家独钅巢一房，来去安堵。岷家田地，多为人所影占，皆公讼收复之。永泰中，国步既清，岷及诸弟自江东入京参选，事毕还庄。欲至数百里，妹在庄。忽谓婢云：“诸兄弟等数日当至，我须暂住张家。”又过娣别。娣问其故，曰：“频梦云尔。”婢送至中路，遣婢还。行十余步，回顾不复见，婢颇怪之。后二日，张氏报云已死，姨及外甥等悲泣适已，而诸兄弟遂至，因发张氏妹丧。岷言：“渠上元中死，殡在海盐，何得至此恐其鬼魅。”因往张家临视。举被不复见尸，验其衣镜，皆入棺时物。子亦寻死。<br><br><br><font color="#cc0000">○宇文觌</font> <br><br>韩彻者，以乾元中任陇州吴山令。素与进士宇文觌、辛稷等相善，并随彻至吴山读书，兼许秋赋之给。吴山县令号凶阙，前任多死。令厅有大槐树，觌、稷等意是精魅所凭，私与典正，欲彻不在砍伐去之，期有一日矣。更白彻，彻谓二子曰：“命在于天，责不在树，子等无然。”其谋遂止。后数日，觌、稷行树下，得一孔，旁甚润泽，中有青气，上升为云。伺彻还寝，乃命县人掘之，深数尺，得一冢，冢中有棺木，而已烂坏，有少齿发及胫骨、胯骨犹在。遥望西北陬，有一物，众谓是怪异，乃以五千顾二人取之。初缒，然画烛一束，二人背刀缘索往视，其食瓶。瓶中有水，水上有林檎、缒夹等物，泄出地上，悉如烟销。彻至，命佐史收骨发，以新棺敛，葬诸野。佐史偷钱，用小书函折骨埋之。既至舍，仓卒欲死。家人白彻，彻令巫视之，巫于彻前灵语云：“已是晋将军契锷，身以战死，受葬于此县。立冢近马坊，恒苦粪秽，欲求迁改。前后累有所白，多遇合死人，遂令冥苦无可上达。今明府恩及幽壤，俸钱市榇，甚惠厚。胥吏酷恶，乃以书函见贮骨发，骨长函短，断我胯胫，不胜楚痛，故复仇之耳。”彻辞谢数四，自陈：“为主不明，令吏人等有此伪欺。当令市榇，以衣被相送，而可小？赦其罪，诚幸也。”又灵语云：“寻当释之。然创造此谋，是宇文七及辛四，幽魂佩戴，岂敢忘之。辛侯不久自当擢禄，足光其身。但宇文生命薄无位，虽获一第，终不及禄。且多厄难，无当救其三死，若忽为官，虽我亦不能救。”言毕乃去。佐史见释，方获礼葬。觌家在岐山，久之，锷忽空中语云：“七郎夫人在庄疾亟，适已往彼营救，今亦小痊。寻有庄人来报，可无惧也。若还，妻可之后，慎无食马肉。”须臾使至，具如所白。觌入门，其妻亦愈。会庄客马驹死，以熟肠及肉馈觌，觌忘其言而食之，遇乾霍乱，闷而绝气者数矣。忽闻锷言云：“令君勿食马，何故违约马是前世冤家。我若不在，君无活埋，我在亦无苦也。”遂令左右执笔疏方，药至服之，乃愈。后觌还吴山，会岐州土贼欲僭伪号，署置百官。觌有名，被署中书舍人。贼寻被官兵所杀，觌等七十余人，系州狱待旨。锷复至觌妻所，语云：“七郎犯事，我在地中大为求请，然要三千贯钱。”妻辞：“贫家实不能办。”锷曰：“地府所用，是人间纸钱。”妻云：“纸钱当力办之。”焚毕，复至狱中，谓觌曰：“我适于夫人所得三千贯，为君属请，事亦解矣。有刘使君至者，即当得放，饱食无忧也。”寻而诏用刘晏为陇州剌史，辞日奏曰：“点污名贤，曾未相见，所由但以为逆所引，悉皆系狱，臣至州日，请一切释免。”上可其奏。晏至州，上毕，悉召狱囚，宣出放之。觌既以为贼所署，耻而还家。半岁余，吕崇贲为河东节度，求书记之士，在朝多言觌者。崇贲奏觌左卫兵曹、河东书记，敕赐衣一袭，崇贲遂绢百疋。敕至，觌甚喜，受敕，衣绿裳，西向拜蹈。奴忽倒地，作锷灵语，叹息久之，谓觌：“勿令作官，何故受之此度不能相救矣。”觌云：“今却还之，如何？”答云：“已受官毕，何谓复还！千万珍重，不复来矣。”后四日，觌遇疾卒。初女巫见锷，衣冠甚伟，鬓发洞赤，状若今之库莫奚云。<br><br><br><font color="#cc0000">○裴成</font> <br><br>河东裴成。幼好弹筝。时有弹筝师善为新曲，成妹欲就学，难其亲受。于是成就学，转受其妹，遂有能名。久之，成客江湘，卒于南楚。母妹在家，成忽轻身独还。家惊喜，问其故，云：“囊赍并奴等在后，日暮方至。”欢庆之后，因求筝弹。复令其妹理曲，有所误错，悉皆正之。累正十余曲，因不复见。须臾，丧舆乃至云。<br><font color="#cc0000">○李氏</font> <br><br>上都来庭里妇人李氏者，昼坐家堂，忽见其夫亡娣，身衣白服，戴布幞巾，迳来逐己。李氏绕床避走，追逐不止。乃出门绝骋，崎岖之中，莫敢支吾救援之者。有北门万骑卒，以马鞭击之，随手而消，止有幞头布掩然至地。其下得一髑髅骨焉。<br><br><br><font color="#cc0000">○韦璜</font> <br><br>潞城县令周混妻者，姓韦名璜，容色妍丽，性多黠惠。恒与共嫂妹期曰：“若有先死，幽冥之事，期以相报。”后适周氏，生二女，乾元中卒。月余，忽至其家≌间灵语谓家人曰：“本期相报，故以是来。我已见阎罗王兼亲属。”家人问：“见镬汤剑树否？”答云：“我是何人，得见是事。”后复附婢灵语云：“太山府君嫁女，知我能妆梳，所以见召。明日事了，当复来耳。”明日，婢又灵语云：“我至太山，府君嫁女，理极荣贵。令我为女作妆，今得胭脂及粉，来与诸女。”因而开手，有胭脂极赤，与粉并不异人间物。又云：“府君家撒帐钱甚大，四十鬼不能举一枚，我亦致之。”因空中落钱，钱大如盏。复谓：“府君知我善染红，乃令我染。我辞己虽染，亲不下手，平素是家婢所以，但承己指挥耳。府君令我取婢，今不得已，踅将婢去，明日当遣之还。”女云：“一家唯仰此婢，奈何夺之？”韦云：“但借两日耳。若过两日，汝宜击磬呼之，夫磬声一振，鬼神毕闻。”婢忽气尽，经二日不返。女等鸣磬，少选，复空中语云：“我朝染毕，已遣婢还，何以不至当是迷路耳。”须臾婢至，乃活，两手忽变作深红色。又制五言诗，与姊、嫂、夫数首。其寄诗云：“修短各有分，浮华亦非真。断肠泉壤下，幽忧难具陈。凄凄白杨风，日暮堪愁人。又二章寄夫，题云：“泉台客人韦璜。”诗云：“不得长相守，青春夭舜华。旧游今永已，泉路却为家。”其一：“早知别离切人心，悔作从来恩爱深。黄泉冥寞虽长逝，白日屏帷还重寻。”赠嫂一章，序云：“阿嫂相疑，留诗曰：赤心用尽为相知，虑后防前氐定疑。案牍可申生节目，桃符虽圣欲何为。”见其亲说云尔。<br><font color="#cc0000">○范ㄈ</font> <br><br>范ㄈ者，广德初，于苏州开酒肆。日晚，有妇人从门过，色态甚异。ㄈ留宿，妇人初不辞让，乃秉烛，以发覆面，向暗而坐。其夜与申宴私之好。未明求去，云失梳子，觅不得。临别之际，啮ㄈ臂而去。及晓，于床前得一纸梳，心甚恶之。因而体痛红肿，六七日死矣。<br><font color="#cc0000">○李浣</font> <br><br>河中少尹李浣，以广德二年薨。初七日，家人设斋毕，忽于中门见浣独骑从门而入。奴等再拜，持浣下马，入座于西廊。诸子拜谒，泣，浣云：“生死是命，何用悲耶只搅亡者心耳。”判嘱家事久之。浣先娶项妃妹，生子四人。项卒，再娶河南窦滔女，有美色，特为浣所爱。尔窦惧不出，浣使呼之。逆谓之曰：“生死虽殊，至于恩情，所未尝替。何惧而不出耶每在地下，闻君哭声，辄令凄断。悲卿亦寿命不永，于我相去不出二年。夫妻义重，如今同行，岂不乐乎人生会当有死，不必一二年在人间为胜。卿意如何？”窦初不言，浣云：“卿欲不从，亦不及矣。后日，当使车骑至此相迎，幸无辞也。”遂呼诸婢，谓四人曰：“汝等素事娘子，亦宜从行。”复取其妻衣服，手自别之，分为数袋，以付四婢，曰：“后日可持此随娘子来。”又谓诸子曰：“吾虽先婚汝母，然在地下殊不相见，不宜以汝母与吾合葬，可以窦氏同穴。若违吾言，神道是殛。”言毕便出。奴等送至门外，见浣驶骑走，而从东转西不复见。后日车骑至门，他人不之见，唯四婢者见之。便装束窦，取所选衣服，与家人诀。遂各倒地死亡。<br><br><br><font color="#cc0000">○萧审</font> <br><br>萧审者，工部尚书之子。永泰中，为长洲令。性贪暴，然有理迹，邑人惧惮焉。审居长洲三年，前后取受无纪极。四年五月，守门者见紫衣人三十余骑，从外入门。迎问所以，骑初不言，直至堂院。厅内治书者皆见。门者走入白审曰：“适有紫衣将军三十骑直入，不待通。”审问：“其人安在，焉得不见？”门者出至厅。须臾，见骑从内出，以白衫蒙审，步行。门者又白奇事，审顾不言。诸吏送至门，不复见。俄闻内哭，方委审卒。后七日，其弟宇复墓，忽倒地作审灵语，责宇不了家事数十百言，又云：“安胡者，将吾米二百石，绢八十匹，经纪求利。今幸我死，此胡辜恩已走矣。明日食时，为物色捉之。”宇还至舍，记事白嫂，婢尔日亦灵语云然。宇具以白刺史常元甫，元甫令押衙候捉，果得安胡，米绢具在。初，又云：“米是己钱，绢是枉法物，可施之。”宇竟施绢。<br><br><br><font color="#cc0000">○商顺</font> <br><br>丹阳商顺娶吴郡张昶女，昶为京兆少尹，卒葬水东，去其别业十里。顺选集在长安，久之，张氏使奴入城迎商郎，顺日暮与俱往。奴盗饮极醉，与顺相失。不觉其城门已闭，无如之何，乃独前行。天渐昏黑。雨雪交下。且所驴甚蹇，迷路不知所之。但信驴所诣，计行十数里，而不得见村墅。转入深草，苦寒甚战。少顷，至一涧，涧南望见灯火。顺甚喜，行至，乃柴篱茅屋数间≯门数百下，方应。顺问曰：“远客迷路，苦寒，暂欲寄宿。”应曰：“夜暗，雨雪如此，知君是何人且所居狭陋，不堪止宿。”固拒之。商郎乃问张尹庄去此几许，曰：“近西南四五里。”顺以路近可到，乃出涧，西南行十余里，不至庄。雨雪转甚，顺自审必死，既不可，行欲何之。乃系驴于桑下，倚树而坐。须臾，见一物，状若烛笼，光照数丈，直诣顺前，尺余而止。顺初甚惧，寻而问曰：“得非张公神灵导引余乎？”乃前拜曰：“若是丈人，当示归路。”视光中有小道，顺乃乘驴随之。稍近火移，恒在前尺余。行六七里，望见持火来迎，笼光遂灭。及火至，乃张氏守茔奴也。顺问何以知己来，奴云：“适闻郎君大呼某，言商郎从东来，急往迎。如此再三，是以知之。”遂宿奴庐中，明旦方去。<br><br><br><font color="#cc0000">○李载</font> <br><br>大历七年，转运使吏部刘晏在部为尚书，大理评事李载摄监察御史，知福建留后。载于建州浦城置使院。浦城至建州七百里，犹为清凉。载心惧瘴疠，不乐职事，经半载卒。后一日，复生如故。家人进食，载如平常食之。谓家人曰：“已死，今暂还者，了使事耳。”乃追其下未了者，使知一切，交割付之。后修状与尚书别，兼作遗书，处分家事。妻崔氏先亡，左右唯一小妻。因谓之曰：“我死，地下见先妻，我言有汝，其人甚怒，将欲有所不相利益，为之奈何今日欲至，不宜久留也。”言讫，分财与之，使行官送还北。小妻便尔下船，行官少事，未即就路。载亦知之，召行官至，杖五下，使骤去。事毕食讫，遂卒。<br><br><br><font color="#cc0000">○高励</font> <br><br>高励者，崔士光之丈人也。夏日在其庄前桑下，看人家打麦。见一人从东走马来，至励再拜，云：“请治马足。”励云：“我非马医，焉得疗马？”其人笑云：“但为胶黏即得。”励初不解其言，其人乃告曰：“我非人，是鬼耳。此马是木马，君但洋胶黏之，便济行程。”励乃取胶煮烂，出至马所。以见变是木马，病在前足，因为黏之。送胶还舍。及出，见人已在马边，马甚骏。还谢励讫，便上马而去。<br><br><br><font color="#cc0000">○朱自勤</font> <br><br>吴县朱自劝，以宝应年亡。大历三年，其女寺尼某乙，令往市买胡饼，充斋馔物。于河西见自劝与数骑宾从二十人，状如为官。见婢欷，问：“汝和尚好在，将安之？”婢云：“命市胡饼作斋。”劝云：“吾此正复有饼。”回命从者，以三十饼遗之，兼传问讯。婢至寺白尼，尼悲涕不食。饼为众人所食。后十余日，婢往市，路又见自劝，慰问如初。复谓婢曰：“汝和尚不了死生常理，何可悲涕，故寄饼亦复不食。今可将三十饼往，宜令食也。”婢还，终不食。后十日，婢于市复见自劝。问讯毕，谓婢曰：“方冬严寒，闻汝和尚未挟纩，今附绢二匹，与和尚作寒具。”婢承命持还，以绢授尼。尼以一匹制，一留贮之。后十余日，婢复遇自劝，谓曰：“有客数十人，可持二绢，令和尚于房中作馔，为午食。明日午时，吾当来彼。”婢还。尼卖绢市诸珍膳，翌日待之。至午，婢忽冥昧久之，灵语因言客至，婢起祗供食。食方毕，又言曰：“和尚好住，吾与诸客饮食致饱，今往已。”婢送自劝出门，久之方悟。自尔不见。<br><br><br><font color="#cc0000">○罗元则</font> <br><br>历阳罗元则。尝乘舟往广陵，道遇雨，有一人求寄载，元则引船载之。察其似长者，供待甚厚。无他装囊，但有书函一枚，元则窃异之。夜与同卧。旦至一村，乃求：“暂下岸，少顷当还，君可驻船见待，慎无发我函中书也。”许之，乃下去。须臾，闻村中哭声，则知有异，乃窃其书视之，曰：“某日至某村，当取某乙。”其村名良是，元则名次在某下，元则甚惧。而鬼还责曰：“君何视我书函？”元则乃前自陈伏，因乞哀甚苦。鬼愍然，谓：“君尝负人否？”元则熟思之，曰：“平生唯有夺同县张明通十亩田，遂至失业，其人身已死矣。”鬼曰：“此人诉君耳。”元则泣曰：“父母年老，惟恃元则一身，幸见恩贷。”良久，曰：“念君厚恩相载，今舍去。君当趋归，三年无出门，此后可延十年耳。”即下船去。元则归家中。岁余，其父使至田中收稻，即固辞之。父怒曰：“田家当自力，乃欲偷安甘寝，妄为妖辞耶？”将杖之。元则不得已，乃出门，即见前鬼，髡头裸体，背尽疮烂，前持曰：“吾为君至此，又不能自保惜。今既相逢，不能相置。”元则曰：“舍我辞二亲。”鬼许。具以白父。言讫，奄然遂绝。其父方痛恨之，月余亦卒。<br><br><br><font color="#cc0000">○李元平</font> 李元平者，睦州刺史伯成之子，以大历五年客于东阳精舍读书。岁余暮际，忽有一美女服红罗裙襦，容色甚丽，有青衣婢随来，入元平所居院他僧房中。平悦而趋之，问以所适及其姓氏。青衣怒云：“素未相识，遽尔见逼，非所望王孙也！”元平初不酬对，但求拜见。须臾，女从中出，相见忻悦，有如旧识。欢言者久之，谓元平曰：“所以来者，亦欲见君，论宿昔事。我已非人，君无惧乎！”元平心既相悦，略无疑阻。谓女曰：“任当言之，仆亦何惧？”女云：“己大人昔任江州刺史，君前生是江州门夫，恒在使君家长直。虽生于贫贱，而容止可悦。我以因缘之故，私与交通。君才百日，患霍乱没故，我不敢哭，哀倍常情。素持《千手千眼菩萨咒》，所愿后身各生贵家，重为婚姻，以朱笔涂君左股为志。君试看之，若有朱者，我言验矣。”元平自视如其言。益信，因留之宿。久之，情契既洽，欢惬亦甚。欲曙，忽谓元平曰：“托生时至，不得久留，意甚恨恨。”言讫悲涕，云：“后身父今为县令，及我年十六，当得方伯，此时方合为婚姻。未间，幸无婚也。然天命已定，君虽欲婚，亦不可得。”言讫诀去。<br><br><br><font color="#cc0000">○周济川</font> <br><br>周济川，汝南人，有别墅在扬州之西，兄弟数人俱好学。尝一夜讲授罢，可三更，各就榻将寐。忽闻窗外有格格之声，久而不已。济川于窗间窥之，乃一白骨小儿也。于庭中东西南北趋走，始则叉手，俄而摆臂，格格者，骨节相磨之声也。济川呼兄弟共觇之良久。其弟巨川厉声呵之，一声小儿跳上阶，再声入门，三声即欲上床。巨川元呵骂转急，小儿曰：“阿母与儿乳。”巨川以掌击之，随掌堕地，举即在床矣，腾之捷若猿ㄑ。家人闻之，意有非，遂持刀棒而至。小儿又曰：“阿母与儿乳。”家人以棒击之，其中也，小儿节节解散如星，而复聚者数四。又曰：“阿母与儿乳。”家人以布囊盛之提出，远犹求乳。出郭四五里，掷一枯井。明夜又至，手擎布囊，抛掷跳跃自得。家人辈拥得，又以布囊如前法盛之，以索括囊，悬巨石而沉诸河。欲负趋出，于囊中仍云：“还同昨夜客耳。”余日又来。左手携囊，右手执断索，趋驰戏弄如前。家人先备大木，凿空其中，如鼓扑。拥小儿于内，以大铁叶冒其两端而钉之。然后锁一铁，悬巨石，流之大江。负欲趋出，云：“谢以棺椁相送。”自是更不复来。时贞元十七年。<br><br><br><font color="#cc0000">○杜万</font> <br><br>杜万员外，其兄为岭南县尉，将至任，妻遇毒瘴，数日卒。时盛夏，无殡敛，权以苇席裹束，瘗于绝岩之侧。某到官，拘于吏事，不复重敛。及北归，方至岩所，欲收妻骸骨。及观坎穴，但苇尚存。某叹其至深而为所取，悲感久之。会上岩有一径，某试寻，行百余步，至石窟中，其妻裸露，容貌狰狞不可复识。怀中抱一子，子旁亦有一子，状类罗刹。极方寤，妇人口不能言，以手画地，书云：“我顷重生，为夜叉所得。今此二子，即我所生。”书之悲涕。顷之，亦能言，谓云：“君急去，夜叉倘至，必当杀君。”某问：“汝能去否？”曰：“能去。”便起抱小儿，随某至船所，便发。夜叉寻抱大儿至岸，望船叫，以儿相示。船行既远，乃擘其儿作数十片，方去。妇人手中之子，状如罗刹。解人语。大历中，母子并存。<br><br><br><font color="#cc0000">○郑齐婴</font> 郑齐婴，开元中为吏部侍郎、河南黜陟使。将归，途次华州。忽见五人，衣五方色衣，诣厅再拜。齐婴问其由，答曰：“是大使五藏神。”齐婴问曰：“神当居身中，何故相见？”答云：“是以守气，气竭当散。”婴曰：“审如是，吾其死乎？”曰：“然。”婴仓卒求延昝刻，欲为表章及身后事，神言：“还至后衙则可。”婴为设酒馔，皆拜而受。既修表，沐浴，服新衣，卧西壁下，至时而卒。<br><br><br><font color="#cc0000[/co1○柳少游]</font> <br><br>柳少游善卜筮，著名于京师。天宝中，有客持一缣，诣少游。引入问故，答曰：“愿知年命。”少游为作卦，成而悲叹曰：“君卦不吉，合尽今日暮。”其人伤叹久之。因求浆，家人持水至，见两少游，不知谁者是客。少游指神为客，令持与客，客乃辞去。童送出门，数步遂灭。俄闻空中有哭声，甚哀。还问少游：“郎君识此人否？”具言前事。少游方知客是精神。遽使看缣，乃一纸缣尔。叹曰：神舍我去，吾其死矣。”日暮而卒。<br><br><br><font color=" #cc0000'="">○苏莱</font> <br><br>天宝末，长安有马二娘者，善于考召。兖州刺史苏诜，与马氏相善。初，诜欲为子莱求婚卢氏，谓马氏曰：“我唯有一子，为其婚娶，实要婉淑。卢氏三女，未知谁佳，幸为致之。一令其母自阅视也。”马氏乃于佛堂中，结坛考召，须臾，三女魂悉至。莱母亲自看，马云：“大者非不佳，不如次者，必当为刺史妇。”苏乃娶次女。天宝末，莱至永宁令，死于禄山之难，其家惩马氏失言。洎二京收复，有诏赠莱怀州刺史焉。<br><font color="#cc0000">○洛阳妇人</font> <br><br>玄宗时，洛阳妇人患魔魅，前后术者治之不愈。妇人子诣叶法善道士，求为法遣。善云：“此是天魔，彼自天上负罪，为帝所谴，暂在人间。然其谴已满，寻当自去，无烦遣之也。”其人意是相解之词，故求佑助。善云：“诚不惜往。”乃携人深入阳翟山中。绝岭有池水，善于池边行禁。久之，水中见一头髻，如三间屋，冉冉而出，至两目，ㄦ如电光。须臾云雾四合，因失所在。<br><br><br><font color="#cc0000">○晁良贞</font> 晁良贞能判知名，性刚鸷，不惧鬼。每年，恒掘太岁地竖屋。后忽得一肉，大于食魁，良贞鞭之数百，送通衢。其夜，使人阴影听之。三更后，车骑众来至肉所，问太岁：“兄何故受此屈辱，不仇报之？”太岁云：“彼正荣盛，如之奈何！”明失所在。<br><br><br><font color="#cc0000">○李氏</font> <br><br>上元末，复有李氏家不信太岁，掘之，得一块肉。相传云：“得太岁者，鞭之数百，当免祸害。”李氏鞭九十余，忽然腾上，因失所在。李氏家有七十二口，死亡略尽，惟小蒯公尚存。李氏兄弟恐其家灭尽，夜中，令奴悉作鬼装束，劫小蒯，便藏之。唯此子得存，其后袭封蒯公。<br><font color="#cc0000">○又</font> <br><br>Ｄ州有人。亦掘得太岁，大如方，状类赤菌，有数千眼，其家不识。移至大路，遍问识者，有胡僧惊曰：“此太岁也，宜速埋之。”其人遽送旧处。经一年，人死略尽。<br><br><br><font color="#cc0000">○张寅</font> <br><br>范阳张寅尝行洛阳故城南，日已昏暮，欲投宿故人家。经狭路中，马忽惊顾，不肯行。寅疑前有异，因视路傍坟。大柱石端有一物，若似纱笼，形大如桥柱上慈台，渐渐长大，如数斛。及地，飞如流星，其声如雷，所历林中宿鸟惊散。可百余步，堕一人家。寅窃记之，乃去。后月余，重经其家，长幼无遗失。乃询之邻人，云：“其妇养姑无礼，姑死，遂有此祸。<br><br><br><font color="#cc0000">○燕凤祥</font> 平阳燕凤祥，颇涉六艺，聚徒讲授。夜与其妻在家中，忽闻外间暗鸣之声，以为盗。屣履视之，正见一物，白色，长丈许，在庭中，遽掩入户。渐闻登阶，呼凤祥曰：“夜未久，何为闭户？”默不敢应，明灯自守。须臾，门隙中有一面，如猴，即突入。呼其侣数百头，悉从隙中入，皆长二尺余，著豹皮犊鼻，鼓唇睚目，貌甚丑恶。或缘屋壁，或在梁栋间，跳踯在后，势欲相逼。凤祥左右，惟有一枕及妇琵琶，即以掷之，中者便去，至明方尽。遂得免。恍惚常见室中有衣冠大人，列在四壁，云：“我平阳尧平使者。”请巫祝祠祷之，终不能去。乃避于精舍中，见佛榻下有大面。瞪目视之。又将逃于他所，出门，复见群鬼悉戏巷中，直赴凤祥，不得去。既无所出，而病转笃。乃多请僧设斋，结坛持咒，亦迎六丁道士，为作符禁咒，鬼乃稍去。数日，凤祥梦有一人，朱衣墨帻，住空中云：“还汝魂魄。”因而以物掷凤祥。有如妇人发者，有如绛衣者，数十枚，凤祥悉受。明日遂愈焉。<br><br><br><font color="#cc0000">○韦训</font> <br><br>唐京兆韦训，暇日于其家学中读《金刚经》。忽见门外绯裙妇人，长三丈，逾墙而入。遥捉其家先生，为ㄏ发曳下地，又以手捉训。训以手抱《金刚经》遮身，仓卒得免。先生被曳至一家，人随而呼之，乃免。其鬼走入大粪堆中。先生遍身已蓝淀色，舌出长尺余，家人扶至学中，久之方苏。率村人掘粪堆中，深数尺，乃得一绯裙白衫破帛新妇子，焚于五达衢。其怪遂绝焉。<br><br><br><font color="#cc0000">○卢赞善</font> <br><br>卢赞善家有一瓷新妇子。经数载，其妻戏谓曰：“与君为妾。”卢因尔惘惘，恒见一妇人卧于帐中。积久，意是瓷人为祟，送往寺中供养。有童人晓于殿中扫地，见一妇人，问其由来。云是卢赞善妾，为大妇所妒，送来在此。其后见卢家人至，因言见妾事。赞善穷核本末，所见服色是瓷人，遂命击碎。心头有血，大如鸡子。<br><br><br><font color="#cc0000">○苏丕女</font> <br><br>武功苏丕天宝中为楚丘令，女适李氏。李氏素宠婢，因与丕女情好不笃，其婢求术者行魇蛊之法，以符埋李氏宅粪土中，又缚彩妇人形七枚，长尺余，藏于东墙窟内，而泥饰之，人不知也。数岁，李氏及婢，相继死亡，女寡居。四五年，魇蛊术成，彩妇人出游宅内，苏氏因尔疾发闷绝。李婢已死，莫知所由。经一载，累求术士，禁咒备至，而不能制。后伺其复出，乃率数十人掩捉，得一枚，视其眉目形体悉具，在人手中，恒动不止。以刀斫之，血流于地，遂积柴焚之。其徒皆来焚所号叫，或在空中，或在地上。烧毕，宅中作炙人气。翌日，皆白衣，号哭数日不已。其后半岁，累获六枚，悉焚之，唯一枚得而复逸，逐之，忽乃入粪土中。苏氏率百余人掘粪，深七八尺，得桃符，符上朱书字宛然可识，云：“李云婢魇苏氏家女，作人七枚，在东壁上土龛中。其后九年当成。”遂依破壁，又得一枚，丕女自尔无恙。<br><br><br><font color="#cc0000">○蒋惟岳</font> <br><br>蒋惟岳不惧鬼神，常独卧窗下，闻外有人声，岳祝云：“汝是冤魂，可入相见。若是闲鬼，无宜相惊。”于是然排户，而欲升其床。见岳不惧，旋立壁下，有七人焉。问其所为，立而不对。岳以枕击之，皆走出户。因走趁没于庭中。明日掘之，得破车辐七枚，其怪遂绝。又其兄常患重疾，岳亲自看视。夜深，又见三妇人鬼，至兄床前，叱退之，三遍，鬼悉倒地。久之，走出，其兄遂愈。<br><br><br><font color="#cc0000">○韦谅</font> <br><br>乾元中，江宁县令韦谅，堂前忽见小鬼，以下唇掩面，来至灯所。去又来，使人逐之，没于阶下。明旦，掘其没处，得一故门扇，长尺余，头作卷荷状。<br><br><br><font color="#cc0000">○桓彦范</font> <br><br>扶阳王桓彦范，少放诞，有大节，不饰细行。常与诸客游侠，饮于荒泽中，日暮，诸客罢散，范与数人大醉，遂卧泽中。二更后，忽有一物，长丈余，大十围，手持矛戟，目大唤，直来趋范等。众皆俯伏不动，范有胆力，乃奋起叫呼，张拳而前，其物乃返走。遇一大柳树，范手断一枝，持以击之，其声策策，如中虚物。数下，乃匐匍而走，范逐之愈急，因入古圹中。洎明就视，乃是一败方相焉。