淄川松龄蒲子有云：“曾泾沧海难为水，除却巫山不是云。”余于经史而外辄喜读百家小传稗史野乘。虽小说浅率，尤必究其原。往往将古事与今事较略是非，一日读《东周列国传》，有鬼谷四弟子日：孙膑、庞涓、苏秦、张仪等辈，所载其行事举止，大与昔日总角时读坊刻所谓孙庞斗志一书殊异。然传独载苏秦张仪，其与孙膑庞涓何略而亡载？太史公曰：“孙子膑脚，兵法以修。”则其人有定矣。而于庞涓何据乎？而于鬼谷又何据乎，然则经传既已亡略，坊刻又不可式，惟列国一书，稍为上正。第列国亦属稗史，未足全凭。然有孟子所云：“晋国天下莫强”一言可原。其曰：“东败于齐，长子死焉”则庞涓有其人矣。今业卜筮谈星，辄多鬼谷之所传流，虽妇人稚子，无不知其名而称道者，岂有人独遗亡于经传也哉？世有出仕而名，有不出仕而名。其出仕而名者，入于经传也。何有其不出仕而名者，于经传或难举而缺略也。余于鬼谷之教人也，往者不追，来者不拒，其定人质，如玉工之雕玉，遇圆成璧，遇方成圭，为学不厌，教诲不倦，深有合于圣人之行也。至于孙膑忠直可师，庞涓残酷可警，有志竟成，效季子之初哉！实梯滑稽，思刻下之张仪也。盖《列国》之繁，坊刻之鄙，于是摘取斯编，卷列为之。揣其近理，谬加评点，也有同余志而省蒲子所言，读百家小传，完实其原，以举经传缺略，有稗于正道者，请以是为剞劂为。 <br><br>时乾隆六十年岁次旃蒙单阏授衣之上浣日，书于乐志轩中东泖杨澹游笔。