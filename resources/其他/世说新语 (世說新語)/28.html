1和嶠性至儉，家有好李，王武子求之，與不過數十。王武子因其上直，率將少年能食之者，持斧詣園，飽共啖畢，伐之，送一車枝與和公，問曰：「何如君李？」和既得，唯笑而已。 <br><br>2王戎儉吝，其從子婚，與一單衣，後更責之。 <br><br>3司徒王戎既貴且富，區宅、僮牧，膏田水碓之屬，洛下無比。契書鞅掌，每與夫人燭下散籌算計。 <br><br>4王戎有好李，賣之，恐人得其種，恆鑽其核。 5王戎女適裴□（危頁），貸錢數萬。女歸，戎色不說，女遽還錢，乃釋然。 <br><br>6衛江州在尋陽，有知舊人投之，都不料理，唯餉「王不留行」一斤，此人得餉，便命駕。李弘范聞之，曰：「家舅刻薄，乃復趨使草木。」 <br><br>7王丞相儉節，帳下甘果盈溢不散。涉春爛敗，都督白之，公令捨去，曰：「慎不可令大郎知。」 <br><br>8蘇峻之亂，庾太尉南奔見陶公。陶公雅相賞重。陶性儉吝。及食，啖薤，庾因留白。陶問：「用此何為？」庾云：「故可種。」於是大歎庾非唯風流，兼有治實。 9郗公大聚斂，有錢千萬。嘉賓意甚不同，常朝旦問訊。郗家法：子弟不坐。因倚語移時，遂及財貨事。郗公曰：「汝正當欲得吾錢耳！」乃開庫一日，令任意用。郗公始正謂損數百萬許，嘉賓遂一日乞與親友、周旋略盡。郗公聞之，驚怪不能已已。