　　◎四位配享封爵颜子。唐玄宗太极元年壬子二月，赠太子太师，配享孔子庙。宋真宗大中祥符二年己酉□月。封兖国公。曾子。同前赠太子太保，配享孔子庙。宋理宗咸淳三年癸卯二月。封兖国公。配食大成殿。子思。宋度宗咸淳三年丁卯二月，封沂国公，配食大成殿。孟子。宋神宗元丰七年甲子五月，追封邹国公，配享先圣，位次兖国公下。宋黄震云：往岁颜孟配享，并列先圣左。近升曾子子思，又并列先圣左，而虚其右，不以相向。震闻太学博士陆鹏举云：初制，颜孟配享，左颜而右孟。熙丰新经盛行，以王安石为圣人，没而跻之配享，位颜子下。故左则颜子及安石，右则孟子。未几，安石女婿蔡卞当国，谓安石不当在孟子下，迁安石于右，与颜子对，而移孟子位第三，次颜子之下。遂左一颜孟而右列安石。又未几，蔡卞再欲升安石压孟子，渐次而升。为代先圣张本，优人有以艺谏于殿下者，设一大言之士，戏薄先圣。颜子出争之，不胜。子贡出争之，不胜。子路出而盛气争之，又不胜。然后设为公冶长，有系其首而叱之曰：“汝何不出一争，且看他人家女婿。”盖蔡卞安石婿，而公冶长先圣婿也。蔡卞闻之，遂不敢进安石于颜子上。颜孟左而安石右，遂为定制。南渡后，安石罢配享，宜迁孟子以对颜子，如旧制。议者失于讨论，故安石既去，其右遂虚。而颜子并列于左。岳珂尝记其事。近岁增曾子子思，又并列于左，亦未有讨论者。<br><br>　　◎金果成都府江渎庙前，有树六株，世传自汉唐以来即有之。其树高可五六十丈，围约三四寻。挺直如矢，无他柯干。顶上才生枝叶，若棕榈状，皮如龙鳞，叶如凤尾，实如枣而加大。每岁仲冬，有司具牲馔祭毕，然后采摘，金鼓仪卫迎入公廨，差点医工，以刀逐个剥去青皮，石灰汤焯过，入熬熟。冷蜜浸五七日，漉起控干，再换熟蜜。如此三上四次，却入瓶缶，封贮进献。不如此修制，则生涩不可食。泉州万年枣三株，识者谓即四川金果也。番中名为苦鲁麻枣，盖凤尾蕉也。<br><br>　　◎李哥贞烈河南理幕沈易云：灞州倡女李哥，年十二三时，母教之歌舞。哥泣曰：“女率有工，ム我独为此乎？”母告以业不可废。哥曰：“若此听母，母亦当从我好，否则有死而已。”母阳许之，因是不粉泽，不茹荤，所歌多仙曲道情。有召者。必先询主客姓名然后往。人亦预相戒母戏狎。哥凝立筵前，酒行歌阕，目不流盼。与之酒，弗饮。州判官尝忤哥，径还，誓不与儿。孟津县达鲁花赤厚赂哥母，夜抵舍。哥怀利刃，闭卧内，骂之曰：“汝职在牧民，而狗彘之不若。可急去，不且血污吾刃矣。”惭怒以回。明日，知州闻之，叹曰：“州有贞女，而吾不知，是一失也，吾次子明经举秀才，真若配，以礼聘娶之。”未几，红巾入寇，夫妇被执，见哥妍丽，将杀其夫。哥走前抱夫项大呼曰。“吾断不从汝求活！”寇并杀之。<br><br>　　◎刘节妇刘节妇、冀之衡水人，通古文孝经小学书，适同郡曹泰财。红巾陷河朔，因避兵联城村。贼掩至，大掠。见节妇居群人中，特妍整，持刀驱之行。节妇曰：“吾妇人，惟知从夫而已，不从贼也。”贼欲移其心，乃盛陈金玉珠玑，仍用锦绣衣服被节妇身，节妇裂碎之强拥上马，堕地者数四。贼怒，绳其项，就马上曳之。节妇以手爪地，以头触石流血，骂贼不绝声，遂遇害。<br><br>　　◎病洁毗陵倪元镇有洁病。一日，眷歌姬赵买儿，留宿别业中。心疑不洁，俾之浴，既登榻，以手自项至踵，且扪且嗅。扪至阴，有秽气，复俾浴。凡再三，东方既白，不复作巫山之梦，徒赠以金。赵或自谈，必至绝倒。<br><br>　　◎杂剧曲名稗官废而传奇作，传奇作而戏曲继，金季国初，乐府犹宋词之流，传奇犹宋戏曲之变。世传谓之杂剧。金章宗时，董解元所编西厢记，世代未远，尚罕有人能解之者。况今杂剧中曲调之冗乎？因取诸曲名分调类编，以备后来好事稽古者之一览云。<br><br>　　△正宫端正好衮绣球倘秀才脱布衫小梁州朝天子四换头十二月尧民歌收尾叨叨令醉太平呆古朵笑和尚蛮姑儿伴读书剔银灯道和柳青娘双鸳鸯摊破满庭芳月照庭塞鸿秋白鹤子（中吕出入）快活三（中吕出入）<br><br>　　△黄钟愿成双醉花阴喜迁莺出队子刮地风四门子神伏儿挂金索水仙子兴龙引金殿乐三台侍香金童降黄龙衮塞雁儿接接高<br><br>　　△南吕一枝花梁州第七贺新郎牧羊关隔尾红芍药菩萨梁州三煞骂玉郎感皇恩朵茶歌随煞尾斗虾麻四块玉哭皇天乌夜啼隔尾黄钟煞摊破采茶歌楚天秋隔尾随煞<br><br>　　△中吕粉蝶儿醉春风迎仙客石榴花鹌鹑上小楼快活三（正宫出入）鲍老儿般涉哨遍耍孩儿收尾红绣鞋喜春来尧民歌满庭芳鲍老来醉高歌十二月普天乐叫声双鸳鸯白鹤子（正宫出入）穷河西朝天子干荷叶剔银灯菩萨蛮墙头花乔捉蛇鹘打兔酥枣儿镇江回鹌鹑儿鸳鸯儿风流体卖花声蔓菁菜<br><br>　　△仙吕卖花时点绛唇油葫芦天下乐那叱令鹊踏枝六么序后庭花青歌儿赚煞混江龙金盏儿醉中天村里迓鼓元和令上马娇圣葫芦江西后庭花柳叶儿寄生草赚煞尾摊破天下乐醉扶归低过金盏儿八声甘州游四门赚尾忆王孙一半见得胜乐雁儿袄神急翠裙腰六么遍大安乐柳叶儿<br><br>　　△商调集贤宾逍遥乐梧叶儿后庭花双雁儿金菊香浪来里醋葫芦青哥儿上京马随调煞柳叶儿（仙吕，出入）黄莺儿踏莎行垂丝钓盖天旗　　△大石青杏子好观音六国朝念奴娇归塞北初问口怨离别擂鼓体雁过南楼憨郭郎催拍子玉翼蝉荼蘼香女冠子林里鸡近蓦山溪喜秋风净瓶儿鹧鸪天<br><br>　　△双调新水令驻马听甜水令折桂令落梅风沉醉东风小将军清江引碧玉箫雁儿落德胜令乔牌儿挂玉钩川拨棹殿前欢七弟兄梅花酒收江南水仙子滴滴金鸳鸯煞步步娇搅筝琶豆叶黄风入松拨不断庆东原沽美酒太平令一锭银荆湘怨阿纳忽夜行船镇江回（中吕出入）胡十八挂玉钩序伍供养行香子梧桐树离亭宴煞鸳鸯儿煞尾太平歌十棒鼓小妇孩儿挂打灯乔木查蝶恋花庆宣和枣卿调石竹子山石榴山丹花醉娘子驸马还朝大拜门雕剌鸪不拜门喜人心忽都白倘兀歹风流体（中吕出入）　　◎燕南芝庵先生唱论<br><br>　　△古之善唱者三人韩秦娥沈古之石存符<br><br>　　△帝王知音者五人唐玄宗后唐庄宗南唐后主宋徽宗金章宗<br><br>　　△三教所尚道家唱情僧家唱性儒家唱理<br><br>　　△近世所谓大曲苏小小蝶恋花邓千江望海潮苏东坡念奴娇辛稼轩摸鱼子晏叔原鹧鸪天柳耆卿雨霖铃吴彦高春草碧朱淑真生查子蔡伯坚石州慢张子野天仙子<br><br>　　△歌之格调抑扬顿挫顶叠垛换萦纡牵结敦拖呜咽推题九转摇欠遏透<br><br>　　△歌之节奏停声待拍偷吹拽棒宇真句笃依腔贴调<br><br>　　△凡歌一声，声有四节起末过度簪扌颠落<br><br>　　△凡歌一句，句有声韵一声平，一声背，一声圆。声要圆熟，腔要彻满。<br><br>　　△凡一曲中，各有其声变声敦声杌声声困声<br><br>　　△三过声偷气取气换气歇气就气爱者有一口气<br><br>　　△歌声变件三台破子遍子扌颠落实催全篇尾声赚煞随煞隔煞羯煞本调煞拐子煞三煞十煞<br><br>　　△唱曲门户小唱寸唱慢唱坛唱步虚道情撒炼带烦瓢叫　　△唱曲题目曲情铁骑故事采莲击壤叩角结席添寿宫词采词化词汤词酒词灯词江景雪景夏景冬景秋景春景凯歌挽歌渔歌挽歌楚歌杵歌<br><br>　　△歌之所桃花扇竹叶尊柳枝词桃叶怨尧民鼓腹壮士击节牛童马仆闾阎女子天涯游客洞里仙人闺中怨女江边商妇场上少年优伶华屋兰堂衣冠文会小楼狭阁月馆风亭雨窗雪屋柳外花前　　△凡声音各应律吕，分六宫、十一调，共十七宫调：仙吕宫唱清新绵邈南吕宫唱感叹伤悲中吕宫唱高下闪赚黄钟宫唱富贵缠县正宫唱惆怅雄壮道宫唱飘逸清幽大石唱风流酝藉小石唱旖旎妩媚高平唱条拗漾般涉唱拾掇坑堑歇指唱急并虚歇商角唱悲伤宛转双调唱健栖激袅商调唱栖怆怨慕角调唱呜咽悠杨宫调唱典雅沉重越调唱陶写冷笑有子母调，有姑舅兄弟，有字多声少。有声少字多，所谓一串骊珠也。比如仙吕吕点绛唇、大石青杏儿、人唤作杀唱的刽子。有爱唱的，有学唱的，有能唱的，有会唱的，有高不揭、低不咽，有排字儿、打截儿、放指儿、唱意儿、有明儿、暗儿、长儿、短儿、碎儿。<br><br>　　△有一曲入数调者如啄木儿、女冠子、抛球乐、斗鹌鹑、黄莺儿、金盏儿之类是也。　　△凡唱曲有地所东平唱木兰花慢大名唱摸鱼子南京唱生查子彰德唱木斛沙陕西唱阳关三叠黑漆弩<br><br>　　△凡唱所忌子弟不唱作家歌浪子不唱及时曲男不唱艳词女不唱雄曲南人不唱北人不歌凡人声音不等，各有所长。有川嗓，有堂声，皆合破箫管。有唱得雄壮的，失之村沙，唱得蕴拽的，失之乜斜。唱得轻巧的，失之寒贱；唱得本分的，失之老实；唱得用意的，失之穿凿，唱得打稻的，失之本调。凡唱节病。有困的、灰的、涎的、叫的、大的。有乐宫声、撒钱声、拽锯声、猫叫声、不入耳、不著人、不彻腔、不入调、工夫少、遍数少、步力少、官场少、字样讹、文理差、无丛林、无传授、嗓拗劣、调落架、漏气。<br><br>　　△凡唱声病散散焦焦乾乾冽冽哑哑嗄嗄尖尖低低雌雌雄雄短短憨憨浊浊＜走山＞々格嗓囊鼻摇头歪口合眼张口撮唇撇口昂头咳嗽<br><br>　　△凡添字病则他兀那是他家俺子道我不见兀的不呢一条弓唇撒了一片子团子茄子了大忌：郑卫之淫声续雅乐之后，丝不如竹，竹不如肉，以其近之也。又云：“取来歌里唱，胜向笛中吹。”成文章曰乐府，有尾声曰套数，时行小令曰叶儿。套数当有乐府味，乐府不可似套数。词山曲海，千生万熟，三千小令，四十大曲。　　◎庄蓼塘藏书庄蓼塘，住松江府上海县青龙镇，尝为宋秘书小史。其家蓄书数万卷，且多手抄者。经史子集，山经地志，医卜方伎，稗官小说，靡所不具。书目以甲乙分十门，蓼塘既没，子孙不知保惜，或为虫鼠蚀啮，或为邻识盗窃，或供饮博之需，或应糊覆之用。编帙散乱，所存无几，至正六年，朝廷开局修宋辽金三史，诏求遗书。有以书献者，予一官。江南藏书多者止三家，庄其一也。继命危学士朴特来选取。其家虑恐兵遁图谶干犯禁条，悉付祝融。迨及收拾烬余，存者又无几矣。其孙群玉悉载入京，觊领恩泽。宿留日久，仍布衣而归。书之不幸如此。　　◎买假山陈爱山买顾氏废族石假山一所，移置家园。一日，邀渊白观之，指而谓曰：“此公族中之物。”渊白笑答曰：“东搬西倒。”陈默然。<br><br>　　◎戴氏绝嗣华亭枫泾戴君实，其家巨富。妻王氏，妒悍无比。仅有一女，赘谢季初为婿。君实纳一妾于嘉兴外舍，得男。王闻之，蚤夜怒詈。君实不得已，遣其妾，取儿以归。而女恐其长大分我财产，遂于襁褓中酷加陵虐，致成惊疾，又不容医疗，竟就夭亡。大为喜幸。越三年，自孕将产，梦抱此儿，及娩，得男，后随殒于蓐，儿亦不育，此妇女妒悍之报。今戴氏绝嗣，天道岂远也哉！事在至正十五年四月上旬也。<br><br>　　◎妓妾守志汪佛奴，歌儿也，姿色秀丽。嘉兴富户濮乐闲，以中统钞一千锭娶为妾。一日，桂花盛开，濮置酒。佛奴奉觞，濮有感于中，潸然堕泪，佛奴请问其故，濮曰：“吾老矣，非久于人世者。汝宜善事后人。”佛奴亦泣下，誓无贰志。人莫之信。既而濮果死，佛奴独居尼寺。深藏简出，操行洁白，以终其身。<br><br>　　◎讥伯颜太师重纪至元间，太师丞相伯颜专权蠹政，贪恶无比。以罪左迁南恩州达鲁花赤。至隆兴，卒，寄棺驿舍。滑稽者题于壁云：“百千万定犹嫌少，垛积金银北斗边。可惜太师无运智，不将些子到黄泉。”<br><br>　　◎讥方士丙子岁，松江亢旱，闻方士沈雷伯道术高妙，府官遣吏赍香币过嘉兴迎请以来。骄傲之甚，以为雨可立致，结坛仙鹤观，行月孛法，下铁简于湖泖潭井，日取蛇燕焚之，了无应验。羞赧，宵遁。僧柏子庭有诗，其一联云：“谁呼蓬岛青头鸭，来杀松江赤链蛇。”闻者绝倒。<br><br>　　◎燕都赋携李顾渊白、恃才傲物，尝入京献燕都赋。翰长元公复初不喜，曰：“今大朝四海一统，六合一家，燕盖昔时战国名，何燕之称？”惭恨而归。晚年始得领教，岳阳高照庵先生以诗送之云：“豪气欲吞天下士，冷官初到岳阳城。”切中其实。渊白自出一对句云：“天下秀才爷。”有刀镊人对之曰：“村中和尚种。”<br><br>　　◎裱背十三科世人但知医有十三科，画有十三科，殊不知裱背亦有十三科。一织造绫锦绢帛，一染练上件，一抄造纸扎，一染制上件颜色，糊料麦面，一糊药矾蜡，一界尺裁版杆帖，一轴头，（或金或玉，或石，或玛瑙水晶，珊瑚，沉檀，花梨，乌木。每轴上用一色，所以只归一科）一糊刷，一铰炼，一条，一经带，一裁刀。数内阙其一，则不能成全画矣。其糊刷裁尺，亦皆有名。糊刷棕软者，谓之平分，棕硬者谓之糊搠。大得中者，谓之粘合，狭小者，谓之寸金。裁尺极等阔者曰满手，次等曰三指，又次等曰两指，最狭者曰单指。　　◎厉狄越人朱仲桓武云：“至正丙申岁，大旱，余在萧山观，方士陈希微祷雨于北岭将军庙，累日，俄降笔云：“吾秦人厉狄也，与项羽起事山阴。虽功不竟而死，然有德于民。其父老不忘我者，俾血食于此。尔来几千五百年，世代云变，遂湮我姓名，至蔑焉无闻，故以相告。”目击其事，感叹弥日。<br><br>　　◎旗联中原红军初起时，旗上一联云：“虎贲三千，直抵幽燕之地。龙飞九五，重开大宋之天。”其后毛贵一贼横行山东，侵犯畿甸，驾幸滦京，贼势猖獗。无异唐末。<br><br>　　◎桃符谶张之翰，字周卿，邯郸人，由翰林学士除授松江知府。自题桃符云：“云间太守过三载，天下元贞第二年。”是岁卒。亦谶也。　　◎金甲嘉定州大场沈氏，因下番买卖致巨富。一日，自番中还，先报家信有云：“番船今到何处，发金甲先回。”金甲者，碓坊甲头也。后因逐一干仆，仆出此书首告，以为玉印未到，金甲先回。沈厚赂官府。得理。闻者亦可为戒。<br><br>　　◎兰节妇许叔瑛（璞）云：陈友谅部属称邓平章者，陷江西某县。有妇兰氏，其夫以财雄一乡，因赂邓之帅某，丐免剽戮。帅闻兰有殊色，辄歼其家，独生兰及四岁婴。将纳之，兰曰：“帅贵人，妾事之，无恨。然吾良人以礼币聘妾为妇者若干年，与生二子，妾不忍即背恩。军中礼不备，请持一月丧服，乃为帅妇未晚。”帅许之，服未终，移兵别县。帅曰：“吾如汝约，今夕谐吾婚乎？”兰曰诺。既而帅上马他之，使二卒守。兰曰：“为取鸡酒，具香火，今夕吾为帅妇，敢告先良人灵。”卒俱出，乃先杀婴，啮指血书壁曰：“泾渭难分浊与清，此身不幸厄红巾。孤儿未忍更他姓，烈妇何曾嫁二人。白刃自挥心似铁，黄泉欲到骨如银。荒村日落猿啼处，过客闻之亦惨神。”书罢，即自刎。帅返，惊叹，讯二卒，欲罪之。卒指壁间题，倩人读其诗，驰白邓，邓闻之陈，陈为立庙旌表云。<br><br>　　◎忠孝里至正壬辰秋七月，红巾陷钱唐。九月，陷吴兴延陵。冬十月，陷江阴州。州大姓许晋，字德昭者，有武略，善格斗，仲子如璋，亦英勇，遂相谋曰：“乌合之众，败亡可待。我族我里，何妨忍坐累焉。”乃潜聚无赖恶少，资以饮食，保护邻井。日有余党四散抄掠，则诱使深入，悉殪而理之。所居素隐僻，贼无知者。寻闻官军驻近郊，阴遣人约为内应。十一月八日，浙东宣慰元帅观孙统兵入城，晋率所募应之。官军少却，晋弗之知，尚与贼战于城北之祥符寺前。会贼党自他所来，掎其后，如璋遂与家僮往救，手刃数人，破围而入，偕父力战。众寡不敌，父子皆死。明日，官军复进攻，贼遂溃。家人得父子尸，敛而葬之，柩车相继于道，见者无不堕泪。乡之父老诔之曰：“父死于忠，子死于孝。”私表其里曰忠孝。郡上其事于朝，不报。<br><br>　　◎胡仲彬聚众胡仲彬，乃杭州勾阑中演说野史者，其妹亦能之。时登省官之门，因得夤注授巡检。至正十七年七月内。招募游食无藉之徒，文其背曰“赤心护国誓杀红巾八字”作号，将遂作乱，为乃叔首告，搜其书名簿，得三册。才以册到官，余火之，亦诛三百六十余人。<br><br>　　◎扶箕诗“天遣魔军杀不平，不平人杀不平人。不平人杀不平者，杀尽不平方太平。”此扶箕语，验之今日，果然。