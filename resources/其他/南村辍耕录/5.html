　　◎角端金华黄先生（榔）尝云：“子将以举子经学取科第，有一赋题曰‘角端’，亦曾求其事实否乎？”余曰：“未也。”因记《史记·司马相如传》“兽则麒麟角狼”之语，退而阅之。按注，郭璞曰：“角狼，音端，似猪，角在鼻上，堪作弓。”又云：“似麒麟而无角。”《毛诗疏》云：“麟黄色，角端有肉。”张楫云：“角端似牛角，可以为弓。”以此推之，岂亦麟之属与？及考《符瑞志》、《名臣事略》、《癸辛杂识》等书，乃始得其详。盖太祖皇帝驻师西印度，忽有大兽，其高数十丈，一角如犀牛然，能作人语，云：“此非帝世界，宜速还。”左右皆震慑，独耶律文正王进曰：“此名角端，乃旄星之精也。圣人在位，则斯兽奉书而至。且能日驰万八千里，灵异如鬼神，不可局限性。”帝即回驭，载稽之前志，神禹氏治水功成，天降飞廊，日行三万里，而未尝善言也。又后土跌蹄之兽至善言，而未闻其独角也，轩辕飞黄而独角。汉武兽，并角而五蹄，又未尝闻其能言善也。善驰也。及圣祖诞膺天命，而角端出焉。夫一角者，所以明海宇之一；万八千里之涉者，所以示无远弗届也。此又天将开天下於大一统之象也。至正庚寅，江浙乡试，八月二十二日夜二鼓，院中仿佛见一物，驰过甚疾，其状若猛兽者，军卒从而喧哄，因出“角端”为赋题。<br><br>　　◎劈正斧劈正斧，以苍水玉碾造，高二尺有奇，广半之，遍地文藻粲然。或曰：“自殷时流传至今者，如天子登极、正旦、天寿节、御大明殿会朝时，则一人执之，立於陛下酒海之前。盖所以正人不正之意。<br><br>　　◎兴隆笙兴隆笙在大明殿下。其制：植众管于柔韦，以象大匏土鼓，二韦橐，按其管，则簧呜。笙首为二孔雀，笙鸣机动，则应而舞。凡燕会之日，此笙一鸣，众乐皆作。笙止，乐亦止。尚食面磨尚食局进御面，其磨在楼上，於楼下设机轴以旋之，驴畜之蹂践，人役之往来，皆不能及，且无尘土臭秽所侵。乃巧工瞿氏造焉。<br><br>　　◎僧有口才大德间，僧胆巴者，一时朝贵咸敬之。德寿太子病癍薨，不鲁罕皇后遣人问曰：“我夫妇崇信佛法，以师事汝，止有一子，宁不能延其寿邪？”答曰：“佛法譬犹灯笼，风雨至，乃可蔽。若烛尽，则无如之何矣？”此语即吾儒死生有命之意，异端中得此，亦可谓有口才者矣。<br><br>　　◎邓中斋邓光荐先生（剡），号中斋，庐陵人。宋亡，以义行，著其所《赋鹧鸪》诗曰：“行不得也哥哥，瘦妻弱子羸览驮。天长地阔多纲罗，南音渐少北语多。肉飞不起可奈何，行不得也哥哥。”其意可见矣。又有《赞文丞相像》曰：目煌煌兮，疏星晓寒；气英英兮，晴雷殷山。头碎柱兮譬完，血化碧兮心丹。呜呼！孰谓斯人，不在世间？”<br><br>　　◎汪水云汪元云先生（大有），号水云。天兵平杭日，诗曰：“西塞山边日落处，北关门外雨来天。南人堕泪北人笑，臣甫低头拜杜鹃。”又曰：“钱塘江上雨初乾，风入端门阵阵酸。万马乱嘶临惊跸，三宫洒泪湿铃鸾。童儿剩遣追徐福，疠鬼须当灭贺兰。若说和亲能活国，婵娟应是嫁呼韩。”此语尤悲哽。先生诗有《水云集》。　　◎厚德徐文献公（琰），字子方。至元间，为陕西省郎中。有属路申解到省，误漏圣字，案吏指为不敬，议欲问罪。公改其牍云：“照得来解内，第一行脱去第三字。今将元文随此发下，可重别申来。”时皆称为厚德长者。<br><br>　　◎毁前朝玉玺后至元间，太师伯颜出太府监所藏历代玉玺，磨去篆文，改造押字图书及鹰坠等物，以分散其党与。盖先以奏请故也。独唐武氏一玺，玉色莹白，制作如官印，璞仅半寸许，因不可它用，遂付艺文监收之，竟获永存。岂武氏之智能料之乎？<br><br>　　◎披秉歌诀天子郊礼与祭太庙日，百官陪位者皆法服。凡披秉，须依歌诀次第，则免颠倒之失。歌曰：“袜履中单黄带先，裙袍蔽膝绶绅连，方心曲领蓝腰带，玉丁当冠笏全。”　　◎三教孛木鲁子公在翰林时，进讲罢，上问曰：“三教何者为贵？”对曰：“释如黄金，道如白璧，儒如五谷。”上曰：“若然，则儒贱邪？”对曰：“黄金白璧，无亦何妨？五谷於世岂可一日阙哉！”上大说。　　◎授时历法《授时历要法歌》曰：授时历法君要知，但以九年旧历推。（古云，但看九年免望日，便是今年正月一。）月大月小起初一，看其初一天地支。（天不言干者，为诗句所拘。然举支以见干也，当推年九前历。每月初一是何干支，便以此干支，依后法数去。）大月天干五支九，（且如大月天干五，地支九。假令初一日甲子，甲至戊五数也；子至申，九数也。即以戊申为今月朔。）小月天四地八耦。（且如小月天干四地支八。假令初一日丙寅，丙至己四数也，寅至酉，八数也。即以己酉为今月朔。古云：“前九之年起算法，大月五九小四八。”）月大三十日无差，（如初一日己酉，数至次月朔见己卯，即月大也）月小分明只廿九。（如月朔数至次月朔止廿九日，即月小也。）节气只恁九年历，（假若造甲午年历，则看丙戌年节气）二十四气真端的。（要知今年节气，则看前九年中是何节气。）天干三数地支七，（假如癸亥日，癸见乙，三数。亥见己，七数也。）熟记心中须历历。定时二十四年取，逢时遇八君无虑。（如逢子时交节气，却用未时亦交也，中气如之。）若依此法个中推，方省阴阳玄奥处。闰月本来中气无，（古云：‘闰月无中气’。）何劳物外更它图。世人谙得神仙术，不是愚氓是丈夫。”又歌曰：“九年二月半，便是正月一。（前九年二月十五日辰，即今年正月初一日辰。该九十七个半月，二千八百八十日，六甲转四十八周。）只九年中取，大小无差失。”又歌曰：“若要求立春，相冲对食神。（假如前九年甲子日立春，甲食丙，子冲午，即今年丙午日立春也，二十四气准此。）闰月无中气，说与惺惺人。”又一法云：“古有数九九之语，盖自至后起，数至九九，则春已分矣。正如至后一百六日为寒食之类。”岂特此为然？凡推算皆有约法，《推闰歌括》云：“欲知来岁闰，先算至之余。更看大小尽，决定不差殊。”谓如来岁合置闰，止以今年冬至后余日为率，且如今年十一月二十二日冬至，则本月尚余八日，则来年之闰当在八月。或小尽，则七月。若冬至在上旬，则以望日为断，十二日足，则复起一数焉。《推节气歌》括云：“中气与节气，但有半月隔。若要知仔细，两时零五刻。”谓如正月甲子日子时初初刻立春，则数至己卯日寅时正一刻，则是雨水节也。《推立春歌》括云：“今岁先知来岁春，但隔五日三时辰。”谓如今年是甲子日子时立春。则明年合是己巳日卯时立春。若夫刻数，则用前法推之。又《求节气歌》曰：“惊蛰五时二刻求，清明十时四刻流。立夏一日三时六，芒种一日九时周。小暑二日二时二，立秋二日七时四。白露三日零六刻，寒露三日六时至。立冬三日十一二，大雪四日四时四。小寒四日九时六，五日三时交新岁。节遇子时加一日，此为捷法君须记。”又一年约法云：“一周年，三百六十五日零三时。一月节，三十日零五时二刻。半月一气，十五日零二时五刻。又食神定法云：“甲食丙，乙食丁，丙食戊，丁食己，戊食庚，己食辛，庚食壬，辛食癸，壬食甲，癸食乙。其捷要，但取我生之干。阳配阳，阴配阴，是也。又《时刻约法歌》云：“二十四气渐差除，循环时刻四同。单逢正四换初一，正三依旧复初初。”又乘除法推算二十四气时刻云：“其法不论何处何月，但以日为百数，时为十数，刻为零数。初一至初十，於百上下数。如过初十，於千上下数。假如正月十一日亥正一刻立春，欲求中气，则先下一千一百数，十一日故也。再下十二数，亥时故也。如子一丑二之类，复加一千五百二十五数，共得一七三三，则二十七日寅初二刻雨水也。何以知为初二刻，盖零一数初刻，二数初一刻，三数初二刻，四数初三刻，五数正初刻，六数正一刻，七数正刻，八数正三刻。此立成法也。今零三数，是乃初二刻矣。欲求二月节，则於前数上加YXL＿PICT！＠＃＿2013cgl＿1一五二五，（即前一千五百二十五也。此项数，节气中气皆以之加用。）为前正月小尽，除去二十九日。（如遇大月，除去三十日。算中气则不除大小月。剩下一三五八，则十三日辰时正三刻惊蛰也。余仿此。（十二时为一日，如遇十三时以上，则退十二时为一日。八刻为一时，如遇九刻以上，则退八刻为一时也。）<br><br>　　◎功布《丧大记》云：“士葬用国车（国音船，示专反。或作团，又误作国）二，无碑。比出宫，用功布。注云：“比出宫用功布，则出宫而止，至圹无矣。”《旧图》云：“功布，谓以大功之布长三尺以御柩，居前，为行者之节度。”又《隐义》云：“羽葆功布等，其象皆如麾，则旌旗无旒者，周谓之大麾。”《既夕礼》云：“商祝执功布以御柩，执披。”贾释云：“谓以葬时乘人，故有柩车前执引者。及在柩车傍执披者，皆御治之。”又注云：“居柩车之前。若道有低仰倾亏，则以布为抑扬左右之节，使执引者执披者知之也。”道有低，谓下阪时也；道有仰，谓上孤时也；倾亏，谓道之尔边在柩车左右辙有高下也。若道有低，则抑下其布，使执引者知其下孤也。若道有仰，则扬举其布，使执引者知其上阪也。若柩车左边右边或高下倾亏，亦左右布，使知道有倾亏也。假令车之东辙下，则抑下其布向东，使西边执披者持之。若车之西辙下，则抑下其布向西，使东边执披者持之。所以然者，使车不倾亏也。大夫御柩以茅，诸侯以羽葆，天子以纛指引。前后左右，皆如功布之施为也。又《既夕礼》：将葬启捞也，商祝免袒，执功布入，自西阶。注云：“功布，灰治之布也。执之，以接神为有所拂劳，贾释云：“拂劳，犹言拂拭也。故《下经》云：“商祝拂劳用功布，是拂拭去尘也。”此始告神而用功布拂拭，谓拂拭去凶邪之气也。（出聂崇义《三礼图》）<br><br>　　◎人中钱唐陈鉴如，以写神见推一时。尝持赵文敏公真像来呈，公援笔改其所未然者。因谓曰：“唇之上何以谓之人中？若曰人身之中半，则当在脐腹间。盖自此而上，眼耳鼻皆双窍；自此而下，口暨二便皆单窍。三画阴，三画阳，成泰卦也。　　◎发烛杭人削松木为小片，其薄如纸，硫黄涂木片顶分许，名曰发烛，又曰粹儿。盖以发火及代灯烛用也。史载周建德六年，齐后妃贫者以发烛为业。岂即杭人之所制与？宋翰林学士陶公谷《清异录》云：“夜有急，苦於作灯之缓。有知者，批杉条，染硫黄，置之待用。一与火遇，得焰穗然，既神之，呼引光奴，今遂有货者，易名火寸。”按此，粹寸声相近，字之伪也。然引光奴之名为新。<br><br>　　◎嫁故人女沈仲说（右），姑苏人，年四十，未有子，其妻邹氏候其它适，为置一年少貌美之妾。及归，命出拜，将以奉枕席。仲说询其乡贯祖父来历，始不肯言。询之，再泣而曰：“妾范复初女也。父丧家贫老母，见粥於此。”仲说恻然泪下，因嘱妻曰：“此女父吴中名士，乃吾故人，岂可以为妾！当如己子视之。”即寻其母使择，仲说备奁具嫁之。邦人称之，至今不置。夫嫁人之女为妾、为妓、为娼者，古有其人矣，今则未闻也。仲说诚贤矣哉！<br><br>　　◎平反中书左丞李忠宣公（德辉），字仲实，通州潞县人。至元七年庚午，公为户部尚书，岁旱蝗。世祖特命公录山西河东囚行至怀仁。民有魏氏，发得木偶，持告其妻挟左道厌胜谋杀己。经数狱，服词皆具，自以为不免。公烛其诬，召鞠魏妾。榜掠一加，服不移晷。盖妒其女君，谓独陷以是罪，可必杀之也。即直其妻而杖其夫之溺爱受欺，当妾罪死。观者神之，或咨尝泣下。　　◎勘钉姚忠肃公，至元二十年癸未，为辽东按察洽武平县民刘义，讼其嫂与其所私同杀其兄成。县尹丁钦，以成尸无伤，忧懑不食。妻韩问之，钦语其故。韩曰：“恐顶囱有钉，涂其迹耳。”验之，果然。狱定，上谳。公召钦，谛询之。钦因矜其妻之能。公曰：“若妻处子邪？”曰：“再醮。令有司开其夫棺，毒与成类，并正其辜。”钦悸卒。时比公为宋包孝肃公拯云¨<br><br>　　◎碑志书法尝闻诸翰林大老云：“古碑刻中，单书国号曰汉曰宋者，盖其建国号诏汉曰宋也。”我朝大元二字在诏旨，不可单用。又凡书官衔，俱常从实。如廉访使、总管之类。若曰监司、大守，是乱其官制。久远莫可考矣。又篆盖二字止可施圹石。若於碑，须曰篆额为是。　　◎雕刻精绝詹成者，宋高宗朝匠人，雕刻精妙无比。尝见所造鸟笼，四面花版，皆於竹片上刻成。宫室人物山水花木禽鸟，纤悉俱备。其细若缕，而且玲珑活动。求之二百余年，无复此一人矣。<br><br>　　◎题跋刘须溪先生（会孟）题《苏李泣别图》云：“事已矣，泣何为？苏武节，李陵诗。”噫！冯海粟先生（子振）题《杨妃病齿图》云：“华清宫，一齿痛，马嵬坡，一身痛。渔阳鼙鼓动地来，天下痛。”陈伯敷先生（释会）题《杨妃上马娇图》云：“此索清平调词赴沉香亭时邪？抑闻渔阳鼙鼓声赴马嵬坡时邪？上马固相似，情状大不同，观者当审诸。”余观三先生之跋语，痛快严峻，抑扬感伤，使后世之为人君而荒於色，为人臣而失其节者，见之宁不知惧乎？<br><br>　　◎隆友道张毅父先竹（千载），庐陵人，而宋丞相文公友也。公贵显时，屡以官辟不就。江南既内属，公自广还，过吉州城下，先生来见。曰：“今日丞相赴北，某当偕行。”既至燕，寓于公囚所侧近，日以美馔。凡三载，始终如一。且潜制一椟，公受刑日，即以藏其首。复访求公之室欧阳氏於俘虏中，俾出焚其尸，先生收拾骸骨，袭以重囊，与先所函椟南归，付公家葬之。后公之子忽梦公怒云：“绳锯发断。”明日起视，果有绳束发，其英爽尚如此。刘须溪纪其事，赞于公画像上曰：“闲居忽忽，万古咄咄，天风惨然，如动生发，如何寻约。亦念束勿，岂其英爽。犹累形躯，同时之人，能不颡Г，昔忌其生，今忌其死。”邓中斋题曰：“目炯炯兮，疏星晓寒。气郁郁兮，晴雷殷山。头碎柱兮璧完，血化碧兮心丹。呜呼！会谓斯人，不在世间。”<br><br>　　◎朱张宋季年，群亡赖子相聚，乘舟钞抗掠海上。朱清、张宣最为雄长。阴部曲曹伍之，当时海滨沙民富家以为苦，崇明镇特甚。清尝庸杨氏，夜杀杨氏，盗妻子货财去。若捕急，辄引舟东行。三日夜，得沙门岛。又东北，过高句丽水口，见文登夷维诸山。又北，燕山与碣石，往来若风与鬼，影迹不可得。稍怠，则复来。亡虑十五六返，私念南北海道此固径，且不逢浅角，识之。（杭吴明越杨楚与幽荣解密辽解俱岸大海，固舟航可通。相传朐山海门水中，流积堆淤江沙，其长无际。浮海者以竿料浅深，此浅竹角，故曰料触及，明不可度越云。）廷议，兵方兴。请事招怀。奏可。清、宣即日来，以吏部侍郎左迁七资最下一等授之，令部其徒属，为防海民义，隶提刑，节制水军。江南既内附，二人者从宰相入见，授金符千户。时方挽漕东南供京师，运河隘浅，不容大舟，不能百里、五十里。辄为堰潴水，又绝江淮，逆泗水。吕梁彭城，古称险处，会通河未凿。东阿茌平道中，车运三百里，转输艰而糜费重。二人者建言海漕事。试之，良便。（至元十九年也）上方注意响之，初年不过百万石，后乃至三百万石。二人者，父子致位宰相，弟侄甥皆大官，田园宅馆偏天下，库藏仓庾相望，巨艘大舶帆交番夷中，舆骑塞隘门巷，左右仆从皆佩於廊金符，为万户千户，累爵积赀，气意自得。二人者既满盈，父子同时夷戮殆尽，没赀产县官，党与家破禁锢，大德六年冬也。（见胡石塘先生所撰《何长者传》）　　◎交谊陈子方、闵仲达、同舍生也，皆待次杭府史。陈月日在前，以计力反先之。陈殊无怒意，因赴都，以荐举人仕，历官浙西廉访司佥事。闵方升书吏，闻陈来，叹曰：“复何面目见之？”遂称疾不出。陈下车，即问左右曰：“闵仲达何在？”众以疾对。陈曰：“必为我故，非疾也。”亟造其家，皇恐出肃。陈曰：“吾与君气谊契厚，君昔先我而食禄者，命也。使非此，吾又能致是耶？今幸同一公署，惟有以教正之，幸甚。宁舍我与？”闵感激从事，相好如初。　　◎假宅以死吾乡周待制先生（仁荣），字本心，筑一室，才落成，友人杨公道与疾至门曰：“愿假君新宅以死。”先生让正寝居之，妻子咸不然，先生弗顾。未几，杨死，箱财廿八，莫有主者。杨之弟诣先生分财。先生曰：“若兄寄死於我，意固在是。丧事之费自己出，终不利其一毫。”对众封籍，自平阳呼其子来，悉付与之。　　◎清风堂尸迹福州郑丞相府清风堂石阶上有卧尸迹，天阴雨时，迹尤显。盖其当宋，以暮年登科。未几，拜相。至今闾巷表之曰：“耆德魁辅之坊。”郑显时，侵渔百姓，至夺其屋庐以广居宅。有被逼抑者，遂自杀於此。今所居为官执豪夺，子孙不绝如线。因记宋临川吴会能改《斋漫录》云：“建炎四年五月，杨叛卒由建安寇延平，道出小常村，掠一妇人，逼胁，欲犯之。妇人毅然誓死不受污，遂遇害，横尸道傍。贼退，人为收瘗之，而其尸枕籍处痕迹隐然不灭。每雨，则其迹乾，晴即湿，宛如人影，往来者莫不嗟异。乡人或削去之，随即复见，覆以它土，而其迹愈明，今三十年矣。与顺昌军员范旺事略同。但现迹街砖，而此现於土上耳。范死以忠，妇死以节。小常村去剑浦县治二十里，以漫录言之，则二人之死足以惊动万世，宜其英烈之气不泯如此。若清风堂者，不过冤抑之志不得伸，以决绝於一时耳。亦何为而然哉！岂幽愤所积结致是邪？此理殆不可晓。<br><br>　　◎坐右铭翰林学士卢疏斋先生（挚），字处道，涿郡人。坐右铭大书一“天”字，其下细注六字云：“有记性，不急性。”可谓知畏天者矣。<br><br>　　◎掘坟贼杭玛瑙寺僧温日观，能书，所画蒲萄，须梗枝叶，皆草书法也。性嗜酒，然杨总统饮以酒，则不一沾唇。见辄骂曰：“掘坟贼，掘坟贼”云。<br><br>　　◎廉介李仲谦（思让），滕州邹县人。前至元间，由嘉兴路吏贡补浙西按察司书吏，廉介有为。上侍父母，下抚两弟，每退食自公，则闭户读书，稽今考古。而教训之俸薄，奉养不给，妇躬纺续，以益薪水之费。仲谦止有一布衫，或须浣濯补杀，必俟休暇日。至是，若宾客见访则俾小子致谢曰：“家君治衣，弗可出。”雷彦正，号苦斋者，清正慎许可人也。时为使，偶戏谓曰：“外郎穿布衲到，敢裹着珍珠。”仲谦略不答。徐至本案书，写辞退呈状，压几上而归，使知深悔失言。亲谒谢过，请其出，终不允，使去。他使来，复往请，始复役。后仕至宪官。　　◎甲午节气至元三十一年甲午岁节气，正月一日壬子，立春。二月二日癸未，惊蛰。三月三日癸丑，清明。四月四日甲申，立夏。五月五日甲寅，芒种。六月六日乙酉，小暑。七月七日己卯，立秋。八月八日乙酉，白露。九月九日丙辰，寒露。十月十日丙戌，立冬。十一月十一日丁巳，大雪。十二月十二日丁亥，大寒。<br><br>　　◎先辈谦让武林钱思复行生（惟善），尝言年十六七时，以诗见息斋李公於州桥寓居。既拜公，公答拜，命坐，辞之再。公曰：“仲尼之席，童子隅坐。”因不敢辞。徐永之先生为江浙提举日，客往访之者，无间亲疏贵贱，必送之门外。凡客请纳步，则曰：“不可，妇人送迎不跃国。”右二事，可见前辈诸老，谦恭退抑，汲引后进，待人接物者如此。<br><br>　　◎双竹杖白廷玉先生（镭），号湛渊，钱唐人。家多竹，忽一竿上岐为二，人皆异之，赋《双竹杖》诗。未几，先生殁。先生有二子，或以为先兆云。