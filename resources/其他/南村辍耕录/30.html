　　◎印章制度《周礼·玺节》郑氏注云：“玺节者，今之印章也。”按许慎《说文》云：“印，执政所持信也。”徐锴曰：“从爪，手以持信也。”卫宏曰：“秦以前，民皆以金玉为印，龙虎钮惟其所好。然则秦以来，天子独以印称玺，独又以玉，群臣莫敢用也。七雄之时，臣下玺始称曰印。汉制，诸侯王金玺。玺之言信也。古者印玺通名。汉旧仪云：诸侯王，黄金玺，橐佗钮。又曰：玺，谓刻曰‘某王之玺’。列侯，黄金印，龟钮。文曰：‘某侯之章’。丞相太尉与三公前后左右将军，黄金印，龟钮。文曰‘章’。中二千石、银印，龟钮，文曰‘章’。千石六百石四百石至二百石以上，皆铜印，鼻钮，文曰‘印’。建武元年，诏诸侯王金印纟戾绶，公侯金印紫绶。中二千石以上，银印青绶。千石至四百石以下，铜印黑绶及黄绶。陈制：金章或龟钮、貔钮、兽钮、豹钮，银章或龟钮、熊钮、罴钮、羔钮、鹿钮，银印或钮、免钮，铜印率环钮。”吾衍云：“汉有摹印篆，其法只是方正篆法，与隶相通。后人不识古印，妄意盘屈，且以为法，大可笑也。多见古家藏得汉印，字皆方正，近乎隶书，此即摹印篆也。王俅《啸堂集古录》所载古印，正与相合。凡屈曲盘回，唐篆始如此。今碑刻有鲁公官诰尚书省印，可考。其说，汉晋印章，皆用白文，大不过寸许。朝爵印文皆铸，盖择日封拜，可缓者也。军中印文多凿，盖急于行令，不可缓者也。古无押字，以印章为官职信令，故如此耳。唐用朱文，古法渐废。至宋南渡，绝无知此者。故后宋印文皆大缪，白文印皆用汉篆平正方直，字不可圆。纵有斜笔，亦当取巧写过。三字印，右一边一字，左一边两字者，以两字处与一字处相等。不可两字中断，又不可十分相接。四字印，若前二字交界有空，后二字无空，须当空一画别之。字有有脚无脚，故言及此。不然，一边见分，一边不分，非法度也。轩斋等印，古无此式。唯唐相李泌有“居堂”白文玉印，或可照例，终是白文，非古法，不若只从朱文。朱文印或用杂体篆，不可太怪。择其近人情，免费辞说。白文印用崔子玉写张平子碑上字，及汉器上并碑盖印章等字，最为第一。凡姓名表字，古有法式，不可用杂篆及朱文。白文印必逼于边，不可有空，空便不古。朱文印不可逼边，须当以字中空白得中处为相去，庶免印出与边相倚，无意思耳。字宜细，四旁有出笔，皆带边。边须细于字。边若一体。印出时四边虚纸皆昂起，未免边肥于字也。非见印多，不能晓此。粘边朱文，建业文房之法。多有人依款识字式作印，此大不可。盖汉时印法不曾如此，三代时却又无印，学者慎此。《周礼》虽有玺节及职金掌其［A134］恶揭而玺之之说，注曰印，其实手执之印也。正面刻字，如秦氏玺，而不可印。印则字皆反矣。古人以之表信，不问字反，淳朴如此。若战国时苏六印，制度未闻。《淮南子·人间训》曰：“鲁君召子贡，授以大将军印。”刘安寓言而先辞耳。道号，唐人虽有，不曾有印，故不可以道号作印用也。三字屋扁。唐印有法，凡印文中。有一二字忽有自然空缺，不可映带者，听其自空。古印多如此。凡印，仆有古人印式二册，一为官印，一为私印，具列所以，实为甚详。不若《啸堂集古录》所载只具音释也。凡名印不可妄写，或姓名相合，或加印章等字，或兼用印章字，曰姓某印章，不若只用印字最为正也。二名者，可回文写。姓下著印字在右，二名在左，是也。单名者，曰姓某之印，却不可回文定。名印内不得著氏字，表德可加氏字，宜审之。表字印只用二字，此为正式。近人或并姓氏于其上，曰某氏某，若作姓父。古虽有此称，系他人美己，却不可入印。人多好古，不论其原，不为俗乱，可也。汉人三字印，非复姓及无印字者，皆非名印，盖字印不当用印字以乱名。汉张安字幼君，有印曰张幼君（右一字，左二字）唐吕温字化光，有印曰吕化光，此亦三字表德式。诸印下有空处，悬之最佳，不可妄意伸开，或加屈曲务欲填满。若写得有道理，自然不觉空也。字多无空，不必问此。李阳冰曰：“摹印之法有四：功侔造化，冥受鬼神，谓之神。笔画之外，得微妙法，谓之奇。艺精于一，规矩方圆，谓之工。繁简相参，布置不紊，谓之巧。”赵彦卫云：“古印文作白文，盖用以印泥，紫泥封诏是也，今之米印及仓敖印近之矣。自有纸，始用朱字，间有为白字者。”《通典》云：“北齐有木印，长一尺，广二寸五分，背上为鼻钮，长九寸，厚一寸，广七分。腹下隐起篆文，曰督摄万几，惟以印籍缝，今龊合缝条印，盖原于此。”秦有八体书，三曰刻符，即古所谓缪篆。五曰摹印，萧子良以刻符摹印合为一体，徐锴谓符者，竹而中刻之。字形半分，理应别为一体。摹印屈曲填密，则秦玺文也，子良误合之。《宣和谱》四卷。杨克一《图书谱》一卷，（又名《集古印格》）王厚之《复斋印谱》，颜叔夏《古印谱》二卷，姜夔集《古印谱》一卷。吾衍《古印文》二卷。赵孟《印史》二卷。<br><br>　　◎银工浙西银工之精于手艺表表有声者，屈指不多数也。朱碧山（嘉兴魏塘）、谢君余（平江）、谢君和（同上）唐俊卿（松江）。<br><br>　　◎祖孝子祖孝子浩然、字养吾，建宁浦城人，世儒家。至元中，盗黄华起政和，朝廷命将帅师往讨。未至，盗已就缚。回军经浦城，焚其庐舍，孝子母全氏遭掠而北。是时孝子年六岁，母子相失，独与父居，不闻问者二十又八年。至大三年，福建阃府檄为三山书院山长，将之任，或告之曰：“而母在河南，而不能名其处。”孝子欣然弃职辞父，为河南行。既渡江，抵河南，每舍逆旅，行道途间，闻操南音者，必就与语，庶几有所遇也。当时从军之人犹有存者，或曰：“此有赵副使，故为军校，归自军中，得妇人全氏，非而母也耶。赵死而家替，全氏归一蒙古氏，挈之而南，当在汝邓闻耳。”孝子知母定在，惊喜，遂回汝州，抵鸦路山，不遇。行八百里，至牛蹄白石，不遇。又行七百余里，至枣阳崔桥，又不遇。然自离汝州，行路既远，知母所乡，停车道傍，投宿旅舍，举其状以问人，颇有相酬答，可物色，或指唐州以告曰：“彼有别盖山，可寻讨也。”孝子梦神人顾而言：有“月圆再圆”之语。既寤，言犹在耳。益喜忭，自崔桥三百余里，至别盖，访其母，在焉。既见，相与抱持涕泣。七月之望也，神人之言，于是有徵矣。留别盖半月，舟具，奉母南归。当时闻其事者，自朝廷达官，以至湖海名胜，莫不歌诗以美之，多至数十百篇，往往举朱寿昌事以为比。会稽韩庄节先生（性）作《孝子传》行于世。<br><br>　　◎白日圜文周易痴处馆讲授，宾主不合，遂作白日圜文，飘然而去。其文曰：“听之不闻，视之不见，子以我为隐乎？用之则行，舍之则藏，吾亦从此逝矣。未得青云路，且坐白日圜。饭疏食，乐亦在中。素贫贱，不愿乎外。兹承贤主人、不取通士，乃求拘儒，匪我求童蒙，取其交以道，馈以礼。择师教子弟，盖亦据于德，依于仁。圜土而居，重门以待，当尔耳不听淫，目不视恶，将以塞其兑，闭其聪。然而口不绝吟，手不停披，安能存其心，养其性？黄芽若就，白发已空。常念流地上之白水真人，且作锁洞门之清溪道士。子其子，亲其亲，固宜造次必于是，颠沛必于是。尔为尔，我为我，安肯哀矜而辟焉？敖惰而辟焉？不越文字之间，自行束修以上，受风魔贬，为自在囚。口出雌黄，用狙翁朝四暮三之术。目生虚白，披羲皇天一地二之图。有朋自远方来，与进也，与退也，使君从此中入。或止之，或尼之，俾我行其庭不见其人，而子过我门不入我室，望而未见，招之不来。所不与同心，指苍天而为证。亦欲从游耳，曰黄昏以为期。不以我为贫，知有时为养。所愿诸生，人十己千，以一识百。师也过，商也不及，尚得夫子之中庸。参也鲁，回也如愚，竟传圣人之道统。而某诗书无祟，笔墨有灵，蝉蜕污浊之中，凤翔尘埃之表。排云叫阊阖，吐三千丈豪气之沈埋。乘风归蓬莱，诉百万亿颠之辛苦。藩篱既剖，门闼洞开，纵意所如，从吾所好。口说五千言，乘牛出函谷，愿与关门令尹游乎？腰缠十万贯，骑鹤上扬州，皆曰闭户先生来也。”<br><br>　　◎金灵马凡宫车晏驾，棺用香楠木，中分为二，刳肖人形，其广狭长短仅足容身而已。殓用貂上袄皮帽。其靴袜系腰盒钵，俱用白粉皮为之。殉以金壶瓶二，盏一，碗、、匙、箸各一。殓讫，用黄金为箍四条以束之。舆车用白颤青缘纳失失为帘，覆棺亦以纳失失为之。前行用蒙古巫媪一人，衣新衣，骑马，牵马一疋。以黄金饰鞍辔，笼以纳失失，谓之金灵马。<br><br>　　◎髹器〖黑光〗凡造碗碟盘之属，其胎骨则梓人以脆松劈成薄片，于旋床上胶粘而成，名曰卷素。髹工买来，刀刳胶缝，干净平正。夏月无胶泛之患，却炀牛皮胶，和生漆，微嵌缝中，名曰梢当。（去声）然后胶漆布之，方加粗灰。灰乃砖瓦捣屑重申过，分粗、中、细是也，胶漆调和，令稀稠得所。如髹工自家造卖低歹之物，不用胶漆，止用猪血厚糊之类，而以麻筋代布，所以易坏也。粗尘灰过停，令日久坚实，砂皮擦磨，却加中灰，再加细灰，并如前。又停日久，砖石车磨去灰浆洁净，一二日，候干燥，方漆之，谓之糙漆。再停数月，车磨糙漆，绢帛挑（上声）去浆迹，才用黑光。黑光者，用漆斤两若干，煎成膏，再用漆。如上一半，加鸡子清打匀，入在内。日中晒翻三五度，如栗壳色，入前项所煎漆中和匀。试简看紧慢，若紧，再晒；若慢，加生漆。多入触药。触药即铁浆沫，用隔年米醋煎此物，干为末，入漆中，名曰黑光。用刷蘸漆漆器物上，不要见刷痕。停三五日，待漆内外俱干，置阴处晾之，然后用楷光石磨去漆中类。（雷上声）揩光石，鸡肝石也。出杭州上柏三桥埠牛头岭。再用｛弱｝分，次用布分，次用菜油傅，却用出光粉揩，方明亮。〖朱红〗修治布灰，一一如前。不用糙漆，却用＜贝覃＞朱桐叶色，然后用银朱，以漆煎成膏子，调朱。如朱一两，则膏子亦一两，生漆少许。看四时天气试简加减。冬金加生漆，颜色暗。春秋，色居中。夏四五月，秋七月，此三月，颜色正，且红亮。〖鳗水〗好桐油煎沸，以水试之，看躁也，方入黄丹腻粉无名异。煎一滚，以水试，如蜜之状，令冷。油水各等分，杖棒搅匀，却取砖灰一分，石灰一分，细麦一分，和匀。以前项油水搅和调粘灰器物上，再加细灰，然后用漆，并如黑光法。或用油，亦可。<br><br>　　◎只孙宴服只孙宴服者，贵臣见飨于天子则服之，今所赐绛衣是也。贯大珠以饰其肩背间膺，首服亦如之。<br><br>　　◎三教一源图图一　　◎银锭字号银锭上字号，扬州元宝，乃至元十三年，大兵平宋，回至扬州，丞相伯颜号令搜检将士行李，所得撒花银子，销铸作锭，每重五十两，归朝，献纳。世祖大会皇子王孙驸马国戚，从而颁赐，或用货卖，所以民间有此锭也。后朝廷亦自铸。至元十四年者，重四十九两。十五年，重四十八两。辽阳元宝，乃至元二十三年、二十四年，征辽东所得银子而铸者。<br><br>　　◎学宫讲说凡学宫朔望讲说，乃礼之常。所属上司官或者宪官，至自教授学官暨学宾斋谕等，皆讲说一书。然儒生未达时宜，往往迕意多矣。泰定甲子，开吴淞江，省台宪僚咸集。时治书刘公泺源，北方学者，首谒先圣先师。其年值闰，詹肖岩讲书尧典，三百有六旬有六日，以闰月定四时成岁。大弗其意，以为学校讲说，虽贱夫皂未、执鞭坠钲之人，皆令通晓，今乃稽算度数何为？肖岩由是悒怏而卒。至元己卯冬，分宪老老公检踏灾伤，以复熟粮为急。陆宅之讲省刑罚薄税敛一章，公变色而作。至正辛巳，知府杨侯锐意浚河，以兴利除害为己任。时宪佥某谒学宫，王玉岩讲禹别九州，随山川，结意皆归美于知府，宪佥不悦而罢。丁酉岁，张士诚据有姑苏日。遣苏守周仁来，王可权讲易泰封，盖君子道长小人道消之义，周以为讥讪，累及诸职事皆停月廪。惟钱先生伯全父作训导时，行刑官至，讲钦哉钦哉惟刑之恤哉。讲毕，称赏不已。前数君子，亦可为后人戒也。<br><br>　　◎松江之变王与敬，字可权，淮西安丰人，由浙省典吏充宣使。后于董傅霄部下立功，擢松江府判。未任，转省都镇抚，升元帅。至正丙申二月朔，伪诚王张士记红军破平江，时与敬兵败，径趋嘉兴，又与苗军参政杨完者不协，乃投松江，名曰守御，实欲恋倡妇董赛儿故也。达鲁花赤八都帖木儿、知府崔思诚，皆无制变之术，激成其祸。盖其至也，不郊迎之，已自不悦。越二日，浙省又命元帅帖古列思等提兵而来，镇守城池。二帅抗衡，不相上下。帖点两仓脚夫，散口粮，给器械，发号施令，盖意在逐与敬行。十八日，帖宴军民官，无一人至者。至夜，与敬下万户戴列孙等，率引军卒，自西门放火，鼓噪而叛。官僚溃散，寺观民房悉化焦土。检刮金银财物，塞满舟船，自与敬以下，人口辎重皆出西门。二十四日，完者下元帅萧亮员成等，率苗军突至，兵不与敌，遂北出通波塘而去，投降士诚，子女玉帛悉为苗军所有，民亦持挺相逐。列孙、孔镇抚等，死者过半。苗军恣肆检刮，截人耳鼻。城中女妇，多为淫污。房舍间有存者，皆为焚毁，靡有孑遗。居民两遭锋镝，死者填街塞巷，水为不流。四月初十日，士诚下元帅史文炳一部兵马，自湖泖入古浦塘，舳舻相衔，旗帜蔽日。苗军一矢不交，竟溃散而去。《南村野史》曰：“天下本无事，庸人自扰之。”卓哉斯言也！初，王与敬之戾止，苟得一守土官，能以智虑处之，则不致若是。况松江尚侈靡习淫风者久矣，余尝扼腕而叹，必有后日之患。终为一贱倡祸及数万家，非小变也。与敬负逆贼之名，遗臭万年，戴氏逞匹夫之勇，卒丧其生，皆自取之也。悲夫！<br><br>　　◎果典坐嘉兴天宁寺有老僧曰果典坐。平生不蓄积，得钱辄买酒饮。长老念空海每岁遗衣段。至正癸巳正月一日无疾而卒，年一百二岁。<br><br>　　◎诗谶“潮逢谷水难兴浪，月到云间便不明。”松江古有此语。谷水、云间，皆松江别名。近代来作官者，始则赫然有声。终则坝茸贪滥。始终廉洁者鲜。两句竟成诗谶。<br><br>　　◎书画楼松江自来无大火灾。至正丙戌闰十月廿九日夜，普照寺西业制帽民姚不谨于火，延燎三千余家。重门邃馆，灵宫梵宇，悉为煨烬。而夏爱闲氏收藏古法书名画楼岿然独存。岂有神物护之也耶？抑亦数耶？　　◎物必遇主松江普照寺门首刀镊胡。忽见街上有小片荷叶，舒卷不已。一人拾置怀中去，胡叩之曰：“汝得何物，但欲见之，以决所疑。”及出示，乃至元钞三十文。又同郡夏氏仆，尝见小花蛇盘旋道左，行人捉藏诸袖。生颇讶，问其所以，则至元钞贰拾文。右二事绝相类。吁，三十文二十文直微末耳，尚必待主，今之积金蓄谷，倍息计嬴，孳孳以利为念者，于此宁不可鉴哉！<br><br>　　◎枪金银法嘉兴斜塘杨汇髹工枪（去声）金枪银法。凡器用什物，先用黑漆为地，以针刻画或山水树石，或花竹翎毛，或亭台屋宇，或人物故事，一一完整，然后用新罗漆。若枪金，则调雌黄。若枪银，则调韶粉。日晒后，角挑挑嵌所刻缝罅，以金簿或银簿，依银匠所用纸糊笼罩，置金银簿在内，遂旋细切取，铺已施漆上，新绵楷拭牢实，但著漆者自然粘住，其余金银都在绵上。於熨斗中烧灰，甘锅内熔锻，浑不走失。<br><br>　　◎磨兜坚箴磨兜，已见第九卷。昔李侍郎敦立，尝揭磨兜坚三字于座隅。磨兜坚者，古之慎言人也，其善於自防者哉。金华宋濂为著箴曰：“磨兜坚，慎勿言，口为祸门，昔人之云。磨兜坚，人各有心，山高海深。磨兜坚，高不知极，深不知测。靡兜铿，言出诸口，祸随其后。磨兜坚，钟鼓之声，囚叩而鸣。磨兜坚，不叩而鸣，必骇众听。磨兜坚，惟口之则，守之以默，是曰玄德。磨兜坚，磨兜坚，慎勿言。<br><br>　　◎三笑图杨铁云：坡翁跋石恪所画，以为三人皆大笑，至衣服冠履皆有笑态。其后之童子亦罔知，而大笑。永叔书室图三笑于壁，想见石恪所作与此无异。然坡翁所跋三笑，不言为谁。山谷特实以远公陶陆事。陈贤良舜俞《庐山记》，亦谓举世信之。有赵彦通者，作《庐岳独笑》一篇，谓远公不与修静同时。楼攻鬼亦言：修静元嘉末始来庐山，时过公亡已三十余年，渊明亡亦二十余年，其不同时信哉！后世传讹，往往如此。使坡翁见之，亦当绝倒也。<br><br>　　◎官制字讹按古官制取义皆有所主，非徒名也。后世或讹其音者有矣，音虽讹而义则不讹也。如仆射秦官，仆，主也。古者重武事，每官必有主射以督课之。射音神夜反，关中人讹为寅诈反。《韵书》不取其义于神夜反中，却收在寅射反下。尚书亦秦官。秦世，少府遣吏四人，在殿中主发书，故谓之尚书。尚，犹主也。如尚方、尚食、尚医、尚衣、尚冠、尚浴、尚席之尚，并音时亮反。后世乃以尚书之尚讹为辰羊反，陆德名亦音平声，《韵书》遂两收之。洗马，《前汉志》：“太子太傅少传属官有先马。”张晏曰：“先马员十六人，秩比谒者，如洱曰，前驱也。”《国语》载勾践亲为夫差先马。先，先之也，从先见反。今《韵书》作苏典反，字作洗。愚意此类并当从其正义，不当从其讹音。今人但见读仆射之射作神夜反，尚书之尚作时亮反，洗马之洗作先见反，便非哂之，不究其义故也。此类甚多，今姑举其显者。<br><br>　　◎巾帻考巾帻，《释名》：“巾，谨也，当自谨于四教。”仪礼：二十成人。士冠。（如字）庶人巾。《说文》：“发有巾曰帻。”帻即巾也。又方言：覆髻谓之帻。《汉书》：“卑贱执事不冠者所服，或谓之承露。”按仪礼士冠庶人巾，则古者士以上有冠无巾，帻惟庶人戴之。秦谓民为黔首，汉为仆隶为苍头。汉书谓卑贱者所服，此其证也。后世上下通用之，谓之燕巾。蔡邕《独断》曰：“汉元帝额有壮发，不欲人见，故加巾帻以包之也。”然则巾自巾，帻自帻，不独卑贱者所服，虽尊者亦服之矣，至王莽冠内加巾。故诗人云：“王莽秃，帻施屋。”又光武岸帻见马援。又按《魏志》注：太祖以天下凶荒，资财乏匮。拟皮弁、裁缣帛为蛤，（或作幅，乞洽反）合乎简易随时之议，以色别其贵贱。本施军饰，非为国容。《韵书》：弁缺四隅谓之合（前时军人弓手所戴小白帽是也）。”一曰按头使下，故曰合。增韵、埤苍，皆曰帽也。晋《舆服志》：哀帝立，秋御读，令改用素白舀。汉末，王公名士，多委王服，以幅巾为雅。魏武始制舀。成帝制：使尚书入坐丞郎门下二者侍官乘车白舀低帏，出入掖门。又二宫直宫著乌纱舀，往往七人宴矣。舀虽冠弁遗制，去古益远，用巾帻为近之。一说，秦加武将首饰为绛帕，后稍稍作颜题。汉兴，续其颜。却摞（音罗）之。施巾连题，却覆之，即丧帻也，名之曰帻。至孝文帝，乃高颜题。续之以耳，崇其巾为屋，合后施巾，上下文者长耳，武者短耳。古者冠制皆硬壳，自额上至于顶，如今礼冠者然。后世乃作小冠，廑以束发。冠下施帻，冠帻之上，又总施巾，皆效汉元帝所服之制也，夫历代损益，随其所宜。苟不害于义，从俗可也。孔子居宋衣缝掖，居鲁冠章甫，亦从俗也。<br><br>　　◎履舄履考履、舄、履。《履人》注：禅下曰履，复下曰舄。（《说文》无舄字。舄本鹊字，今借为履舄字也。陆佃云：舄通为舄履之舄。古人居欲如燕，行不欲如鹊，故借为舄字，所以为行戒也。然借鹊为。舄，作思积反者，盖舄履也。古今注：以木置屦下，乾腊，不畏泥湿，故曰舄。以是知舄屦之下必再用木矣）。《士丧礼》：“夏葛屦，冬皮屦。”《屦人》注又谓：“凡屦，舄各象其裳色。”引《士冠礼》曰：“玄端黑屦，青纟句（劬）纟意（亿）纯（准），素帻白屦。缁纟句纟意纯，爵弁扒屦。黑纟句纯是也。”纟句，《说文》：“纟卢绳纟句也。”《玉藻》注：“履头饰也。”（《韵会》：状如刀衣上鼻，在屦头。言拘者，取自拘持，使低目，不暇顾视。一曰，用缯一寸，屈为之头，著屦头，以受穿贯）。纟意，《屦人》注：“缝中纟川也，博雅纟川绦也。”纯，《屦人》注：“缘也。”言纟意必有纟句纯，言纟句必有纟意纯，三者相将，则屦、舄皆有纟句、纟意、纯矣。凡纟句、纟意、纯，皆一色。又按《屦人》注：“舄有三等，赤舄、白舄、黑舄也，赤舄为上，冕服之舄。《诗》曰：“王锡韩侯，玄哀赤舄。”则诸侯与王同矣。所谓玄舄青舄，王后祭服之舄也。凡屦之饰，如绣次也。黄屦白饰，白屦黑饰，黑屦青饰。天子诸侯，吉事皆舄。其余服冕著舄耳。士爵弁屦，黑纟句纟意纯，尊祭服之屦，饰从缋也。至若履者，《说文》：“足所依也，从尸，从彳，从攵，从舟，象履形。”毛氏曰：“舟能载物，履能载人。又草曰扉。（芳未反）麻曰屦（凡布皆可谓之麻）。皮曰履。按履无别制。《说文》：“屦，履也，从履省，娄声，又也。”徐曰：“，革履也。舄，韵会，履也。”《古今注》：“以木置履下，乾腊，不畏泥湿，故曰舄。”以是知履舄履之异名也。但有禅下、复下用木之异耳。古人舄屦履至阶必脱。唯著袜而入。《礼》：“户外有二屦，”是脱屦而入者也；“汉赐剑履上殿”，是不赐则不敢著履上殿明矣。“谏不行则纳履而去，”纳，结也。言纳履，则在外明矣。是脱履而入者也。王乔入朝。双舄化凫先至，是脱舄而入者也。古者堂上皆有席，所以著袜为宜。况袜又从韦乎。又按《乡饮酒》云：“说屦，揖让如初，升堂。”疏云：“凡堂上行揖礼不脱屦，坐则脱屦，理固然也。”由是观之，凡宗庙堂室之间行礼，亦必不脱屦矣。夫降而脱屦，然后升坐，礼也。其后宾与主人酬酢之时，皆在两阶之间，又须降而著屦，复升于阶。酬酢之礼毕，又降而脱屦，复升于坐也。古人礼繁如此，今何略也！