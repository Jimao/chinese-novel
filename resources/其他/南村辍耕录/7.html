　　◎赵魏公书画魏国赵文敏公（孟ぽ）以书法称雄一世。画入神品，其书人但知自魏晋中来，晚年则稍入李北海耳。尝见《千字文》一卷，以为唐人字，绝无一点一画似公法度。阅至后，方知为公书。公自题云：“仆廿年来写千文以百数。”此殆数年前所书，当时学褚河南《孟法师碑》，故结字规模八分。今日视之，不知孰为胜也。田君良卿，於骆驼桥市中买得此卷，持来求跋，为书其后。因思自五岁入小学学书，不过如世人漫尔学之耳。不意时人持去可以粥钱，而吾良卿又捐钱若干缗以购之，皆可笑也。元贞二年正月十八日，子昂题。”则知公之书所以妙者，无不习也。又尝见公题所画马云：“吾自幼好画马，自谓颇尽物之性。友人郭之，尝赠余诗云：‘世人但解比龙眠，那知已出遭曹韩上。’曹韩固是过许。使龙眠无恙，当与之并驱耳。”然往往阅公所画马及人物山水花竹禽鸟等图，无虑数十百轴，又岂止龙眠并驱而已哉！又闻公偶得米海岳书《壮怀赋》一卷，中阙数行，因取刻本摹，以补其阙。凡易五七纸，终不如意。乃叹曰：“今不逮古多矣。”遂以刻本完之。公之翰墨，为国朝第一，犹且服善如此；近有一等人，仅能点画如意，便自夸大者，於公宁不愧乎？<br><br>　　◎金鳌山<br><br>　　吾乡于佩远先生（演）《题金鳌山》诗曰：“金鳌之山金碧浮，重玄宝坊居上头。钟声夜度海门月，树色远揽丰山秋。龙伯国人真妙手，掣此巨灵镇江口。丹丘逸士来跨之，石洼为尊江当酒。黄须天子七宝鞭，黄头渔郎棹江船。百年尘迹果何在？芒砀云去山苍然。历试诸难固天造，中兴开国何草草。腹心有疾日月昏，英雄无声天地老。两宫不归汴水流，此地空传帝子游。惜无健笔驱风雨，一洗江山万古愁。”此诗至今脍炙人口。山枕海，属临海县章安镇。初，宋高宗在潜邸日，泰州人徐神翁，云能知前来事。群阉言於徽宗。召至，以宝礼接之。一日，献诗于帝曰：“牡蛎滩头一艇横，夕阳西去待潮生。与君不负登临约，同上金鳌背上行。”及两宫北狩，匹马南渡，建炎庚戌正月三日，帝航海，次章安镇。滩浅阁舟，落帆于镇之福济寺前以候潮，顾问左右曰：“此何山？”曰：“金鳌山。”又问此何所，曰：牡滩。”因默思神翁之诗，乃屏去警跸，易衣徒步登岸，见此诗在寺壁间，题墨若新，方信其为异人也。时住持僧方升坐，道祝圣之词。帝趾忽前，闻其称赞之语，甚喜。戒左右勿惊怖，而缔听之。少焉，千乘万骑毕集，始知为六龙临幸。野僧初不闲礼节，恐怖失措，从行有司教以起居之仪。山下曰黄椒村，村之妇女闻天子至，咸来瞻拜龙颜，欢声如雷。曰：“不徒今日得睹天日。”帝喜，搬夫人各自逐便。故至今村妇皆曰夫人。虽易世，其称谓尚然不改。《宋史》但载御舟幸章安镇，而不见金鳌之详。偶与张善初话乡中旧事，因笔之。善初，章安人也。　　◎委羽山吾乡台之黄岩诸山，脉络相连，属大江越州治北。自州出南门，陆行四五里许，有委羽山，特立不倚，形如落舞凤，故得名。然州人与之朝夕者，俱弗自知其为胜。山旁广而中深，青树翠蔓，荫翳蓊郁，幽泉琮，若鸣环於修竹间，千变万态，不可状其略。中藏洞穴，仙家所谓空明洞天者是也。好道之士，尝持炬入，行两日，不可穷，闻橹声，乃出。洞之侧产方石，周正光泽，五色错杂。虽加琢磨，殆不是过。大者三四分，小者比米粒而小，以斧粉碎之，亦无不端方。见长老言，尝有素服靓妆，飘若仙之女者。当风清月白时，则逍遥乎松杉竹柏之下，或时变服叩里人门求水火。里人所居，去洞所不能百步，异其状，密觇之。迤滥从洞中去，里人以为怪，粪其地。越数日里人家夜失火，执张甚，不可灭。室宇一空，妻子仅以身免。遂派离他处，识者以为厌秽仙境，故致此奇祸。自是仙女不复出矣。余幼时尚及见里人故址，至今有欲得方石者，裹粮撮许，往洞口撒之，随意拾地上土，则有石在土中。不尔，绝无有也。<br><br>　　◎斛铬镇国上将军福建宣慰使费荣敏公榕，余内子之曾大父也，吴兴人，今著籍松江之上海。器度弘厚，不以富贵骄人，轻财好施，勇於为义，人皆称曰费佛子。”陵阳牟先生（泪）所撰墓志铭，载其事甚详。家之量衡无二致，刻铭於斛之四面曰：“出以是，入以是，子孙永如是。”推此，则真古仁人之用心者矣。内子之大父良显侯（拱辰），父昭武大将军雄，皆世守其业，克不坠先志云。<br><br>　　◎孝感越枫桥里人丁氏，母双目失明。丁至孝，每朝盥漱讫，即舐母之目，积有年矣。俄而母左目明，未久，右目复明。宪司上其事於朝，表其闾曰孝子之门，至治年间也。因读《江南别录》：彭李者，世为义门陈氏之佣，夫丧明已久。有子一人，尝闻陈之子弟言，舜为父瞽叟舐目而致明，乃归效之。不旬日，父目忽然明朗。右二事诚孝行所感。今段吉父先生母夫人刘，双目久失明，医弗能愈。先生中乡举，一目忽自见物。先生及第，一目又如之。虽夫人喜溢于中，不自知其然而然，亦先生学业有成所致与。传曰：“立身扬名，以显於后世，孝之至也。”其此之谓焉。先生讳天佑，汴梁兰陵人，仕至江浙儒学提举。　　◎火失剌把都火失剌把都者，回回田地所产药也。其形如木鳖子而小，可治一百二十种证，每证有汤引。<br><br>　　◎屈戌今人家窗户设铰具，或铁或铜，名曰环纽，即古金铺之遗意。北方谓之屈戌，其称甚古。梁简文诗：“织成屏风金屈戌。”李商隐诗：“锁香金屈戌。”李贺诗：“膝铜铺锁阿甄。”屈膝当是屈戌。<br><br>　　◎回回石头回回石头，种类不一，其价亦不一。大德间，本土巨商中卖红剌一块於官，重一两三钱，估直中统钞一十四万，定用嵌帽顶上。自后累朝皇帝相承宝重。凡正旦及天寿节大朝贺时，则服用之，呼曰剌，亦方言也。今问得其种类之名，具记于后。红石头（四种，同出一坑，俱无白水）刺（淡红色，娇）避者达（深红色，石薄方，娇）昔剌泥（黑红色）古木兰（红带黑黄不正之色，块虽大，石至低者）绿石头（三种，同出一坑）助把避（上等暗深绿色）助木剌（中等明绿色）撒卜泥（下等带石，浅绿色）鸦鹘红亚姑（上有白水）马思艮底（带石，无光，二种，同坑）青亚姑（上等深青色）你蓝（中等浅青色）屋扑你蓝（下等如水样，带石，浑青色）黄亚姑白亚姑猜睛猫睛（中含活光一缕）走水石（新坑出者，似猫睛而无光）甸子你舍卜的（即回回甸子文理细）乞里马泥（即河西甸子，文理粗）荆州石（即襄阳甸子，色变）<br><br>　　◎黄巢地藏赵生者，宋宗室子也。家苦贫，居闽之深山，业薪以自给。一日，伐木溪浒，所见一巨蛇，章质尽白，昂首吐舌，若将噬己。生弃斧斤奔避，得脱。妻问故，具以言。因窃念曰：“白鼠白蛇，岂宝物变幻邪？”即拉夫同往。蛇尚宿留未去，见其夫妇来，回首逆流而上。尾之，行数百步，则入一岩穴中，就启之，得石。石阴刻押字与岁月姓名，乃黄巢手瘗。治为九穴，中穴置金甲，余八穴金银无算。生掊取畸零，仍旧掩盖。自是家用日饶，不复事薪。邻家疑其为盗，告其姊之夫尝为吏者。吏询之严，不敢隐，随馈白金五锭。吏贪求无厌，讼之官，生不获已。主一巨室，悉以九穴奉巨室，广行贿赂。有司莫能问，迨帅府特委福州路一官往廉之。巨室私献金甲，因回申云。具问本根所以，实不会掘发宝藏。其事遂绝。路官得金甲，珍袭甚，至任满他适，其妻徙置下。一夕，闻绕榻风雨声，顷刻而止。颇怪之，夫妇共取视，钥如故。启笼，乃无有也。生无子，夫妇终老巨室。嗟夫！天地间物苟非我有，是虽得之亦终失也。巢之乱唐天下，剽掠宝货，历三四百年，至于我朝，而为编氓所得。氓固得之，不能保之，而卒归於富家。其路官者，得金甲，自以为子孙百世计，一旦作神物化去。是皆可为贪婪妄求者劝。<br><br>　　◎官奴今以妓为官奴，即官婢也。《周礼·天官·酒人》：“奚三百人。”注：“今之侍史官婢。”　　◎梵嫂唐·郑熊《番禺杂记》：“广中僧有室家者，谓之火宅僧。。”宋·陶《清异录》：“京师大相国寺僧有妻，曰梵嫂。”<br><br>　　◎房老王子年《拾遗记》：“石季伦有妾名朔风，及色衰，退为房老。”<br><br>　　◎鸳衾孟蜀主一锦被，其阔犹今之三幅帛，而一梭织成。被头作二穴，若云版样，盖以叩于项下。如盘领状，两侧余锦则拥覆于肩。此之谓鸳衾也。杨元诚太史言，儿时闻尊人枢密公云，尝於宋官库见之。<br><br>　　◎奚奴温酒宋季，参政相公铉翁，於杭将求一容貌才艺兼全之妾。经旬余，未能惬意。忽有以奚奴者至，姿色固美。问其艺，则曰能温酒。左右皆失笑。公漫尔留试之，及执事，初甚热。次略寒，三次，微温。公方饮。既而每日并如初之第三次。公喜，遂纳焉。终公之身，未尝有过不及时，归附后，公携入京。公死，囊橐皆为所有，因而巨富，人称曰奚娘子者是也。吁！彼女流贱隶耳，一事精至，便能动人，亦其专心致志而然。士君子之学为穷理正心修己治人之道，而不能至於当然之极者，视彼有间矣。　　◎挂牌延客江右胡存斋参政，能折节下士。宾客至，如家焉。故南北士大夫有经过其地，无不愿见者。每虞阍人不为通剌，苟不出日，即於门首挂一牌云：胡存斋在家。<br><br>　　◎买宅有松江在城金世昌者，出继夏氏，尝买废宅，修葺前厅。梁内有凿成“金世昌”三字，必昔时客商所记姓名。人以为有定数云。<br><br>　　◎待士恒阳廉文正王（希宪），字善父，畏吾氏，由父孝懿王（布楞凯）官廉访使，氏焉。国初，拜为平章政事。秉政日，中书右丞刘武敏公整，以初附，为都元帅，骑从甚都，诣门求见。王之弟兄凡十人，后皆至一品。内王弟昭文馆大学士光禄大夫苏国公（希贡）犹布衣，为通报。王方读书，略不答。苏公出，整复浼人言之，因令彻去坐椅，自据中坐，令整入。整展拜起，侧立，不予之一言。整求退，谓曰：“此是我私宅，汝欲有所言，明日当诣政事堂。”及出，惭赧无人色。顷之，宋士之在羁旅者，寒饿狼狈，冠衣褴褛，袖诗求见。王之兄弟皆揶揄之。苏公复为入言，急令铺设坐椅，且戒内人备酒馔，出至大门外。肃入，对坐，出酒馔执，礼甚恭，且录其居止。诸儒但言困苦，乞归。王明日遂言於世皇，皆遂其请。是夜，诸兄弟问曰：“今日刘元帅者，主上之所倚任，反菲薄之；江南穷秀才，却以礼遇如此其至。我等不能无疑。”王曰：“我是国家大臣，言动频笑，系天下重轻。整虽贵，卖国叛臣也，故折辱之，令其知君臣义重。若寒士数十，皆诵法孔子者也，在宋，朝不坐，燕不与，何故而拘执於此？况今国家起朔漠，斯文不绝如线。我更不尊礼，则儒术且将扫地矣。”王之作兴斯文若此，是大有功於名教者也。<br><br>　　◎雇仆役许鲁斋先生在中书日，命牙侩雇一仆役，特选一能应对闲礼节者进，却之，曰：“特欲老实耳。”他日，领一蓬首垢面愚冷之人来，遂用之。侩请问其故，先生曰：“谚云：‘马骑上等马，牛用中等牛，人使下等人。’马上等能致远，牛中等良善，人下等易驯，若其聪明过我，则我反为所使矣。假如司马温公家一仆，三十年止称君实。秀才苏子瞻学士来谒，闻而教之。明日，改称大参相公。公惊问，以实告。公曰：“好一仆，被苏东坡教坏了，这便是样子。”<br><br>　　◎志异至正壬辰春，自杭州避难居湖州。三月廿三日，黑气亘天，雷电以两，有物若果核，与雨杂下，五色间错，光莹坚固，破其实食之，似松子仁。人皆曰娑婆树子。闰月十二日，复雨。八月，过杭州，因知三月十八日亦雨如湖州，郡人初不以为异。及九月十日，红巾犯省治，雨核之地，悉被兵火，无有处，屋宇如故。余弗之信。九月廿六日，湖州陷，仪凤桥四向焚戮特甚。追思雨核时，桥四向为最多。信前言不诬也。后闻池州亦然与杭日同。池州之祸，尤可惨也。按《白乐天诗集》载《月中尝坠桂子於天竺寺》，叶石林《玉涧杂书》亦云：“仁宗天圣中，七月八月两月之望，有桂子从空降如雨。其大如豆，杂黄白黑三色，食之，味辛。寺僧道式取以种，得二十五本。二书岂尽妄耶，此理殊不可晓。但今又为时谶，尤可异也。　　◎课马俗呼牝马为课马者。《唐六典》：凡牝，四游五课，羊则当年而课之。课，岁课驹犊也。<br><br>　　◎客作今人之指佣工者曰客作。三国时已有此语。焦光饥则出为人客作，饱食而已。<br><br>　　◎咸元子今人以米汤和入盐草灰以围团鸭卵，谓曰咸元子。按《齐民要术》：“用元木皮淹渍，故名之。”若作圆字写，则误矣。<br><br>　　◎鹰背狗北方凡皂雕作巢所在，官司必令人穷巢探卵，较其多寡。如一巢而三卵者，置卒守护，日觇视之，及其成◆，一乃狗耳。取以饲养，进之于朝，其状与狗无异，但耳尾上多毛羽数根而已。田猎之际，雕则戾天，狗则走陆，所遂同至，名曰鹰背狗。　　◎官制资品正五雨考，须历上州尹一任，如无上州尹缺，再历正五一任，方入四品正从，四品内外不分，通八十月，与三品正从，三品非有司定夺。<br><br>　　◎奎章政要文宗之御奎章日，学士虞集、博士柯九思，常侍从，以讨论法书名画为事。时授经郎揭斯亦在列，比之集九思之承宠眷者则稍疏，因潜著一书，曰《奎章政要》，以进，二人不知也。万几之暇，每赐披览。及晏朝，有画授经郎献书图行於世，厥有深意存焉。句曲外史张伯雨题诗曰：“侍书爱题博士画，日日退朝书满休。奎章阁上观政要，无人知有授经郎。”盖柯作画，虞必题，故云。<br><br>　　◎义奴刘信甫，扬州人，郡富商曹氏奴。曹濒死，以孤托之。孤渐长，孤之叔利孤财，妄诉于府曰：“某家赀产未尝分析，今悉为侄所据。”郡守刘察其诈，直之。叔之子以父讼不胜，惭且愤，毒父死，而复诉於府曰：“弟挟怨杀吾父。”适达鲁花赤马马火者，受署之初，与守不和，竟欲置孤法，并得以中守，引致百余人，皆抑使诬服。曰：“孤俾某等杀叔，守受孤贿若干。”末鞠信甫。信甫曰：“杀人者某也，孤实不知，守亦无贿。”既被锻炼无完肤，终无两辞。初，信甫先遣人密送孤过京师，避於一达宦家，嘱之曰：“慎勿出。”至是，乃厚以金帛赂达鲁花赤，孤得无预，而信甫减死。既而叩跸陈告，达鲁花赤以罪罢去，守复官，凡狱讼道里费盖巨万计。孤归，悉算傥。信甫曰：“奴之富皆主翁之荫也。今主有难，奴救脱之，分内事耳。宁望求报哉？”力辞不受。<br><br>　　◎忠倡至正壬辰秋，边寇陷常州，守吏望风奔溃。徐妇，倡者，寇命以佐燕，乃愤詈弗从，竟刺死之。未几，江浙平章定定来克复，儒流吴寅夫，赵君谟等，以从逆伏诛。嘉兴张翔南（翼）作忠徐倡诗以白于世曰：“西神峨峨，睢孽蔓乘。兵涂犁膏，国武乏兴。尔尸素营贿朋，城弗典守妖狐凌。彼章逢之徒冠伦魁能蒲伏篱服，倒授太阿亻兼以承，天廓不白暑雨冰。纲常沦隳，线绝罔凭。胡为优徐倡，治容倚市矜。｛髟莫｝妖驱之俾侑乐，瓶玉肆詈无陵兢。噤讴褫舞余，怒鬟植｛髟曾｝。铅为钢，刃划鹰，载营霸，灼上升。顾守臣钜儒汗恧衔愧死莫惩。二仪磅礴忠义气，犹出下里孰可仍。桓桓执夷徒，乃反经沟塍。尔介丹衷烛日月，易粉黛誉声绳绳。污渎流，回清澄。”盖吴尝室其少妹，且与生子，名教中所不齿者，一死固有余辜。赵颇纯谨老成，乃亦在列，可哀也已。随隐漫录，载宋端平二年。荣全据高邮城叛，召官奴毛惜佐酒，吕曰：“汝本健儿。官家何负於汝，而反？吾有死耳。不能为反贼行酒。”全以刃立命脔之，骂至死不绝。后阃臣以闻，特封英烈夫人，且赐庙。潘紫岩有诗曰：“准海艳姬毛惜惜，蛾眉有此万人英。恨无七首学秦女，向使裹头真杲卿。玉骨花颜城下土，沐魂雪魄史间名。古今无限要金者，歌舞筵中过一生。”噫！当是时也，寻凶得志，执焰熏天，虽厚禄重臣，峨冠世儒，罔不效力执事，战兢奔走於指挥之下。而倡优下贱，乃能奋不顾身，独何人与？夫徐氏之与英烈夫人，同一死耳，而无有为之举申朝廷，褒赠封号。以为世劝，惜哉！<br><br>　　◎志怪至正乙未正月廿三日，日入时，平江在城，忽望东南方，军声且渐近。惊走觇视，他无所有，但见黑云一族，中仿佛皆类人马，而前后火光若灯烛者，莫知其算。迤滥由西北方而没。惟葑门至齐门居民屋脊龙腰悉揭去，屋内床榻屏风俱仆，醋坊桥董家杂物铺失白米十余石，酱一缸，不知置之何地。此等怪事，竟不可晓。<br><br>　　◎粥爵至正乙未春，中书省臣进奏，遣兵部员外郎刘谦来江南，募民补路府州司县官。自五品至九品，入粟有差，非旧例之职专茶监务场者比。虽功名逼人，无有愿之者。既而抵松江时，知府崔思诚惟知曲承使命，不问民间有粟与否也，乃拘集属县巨室，点科十二名。众皆号泣告诉，曾弗之顾。辄施拷掠，抑使承伏，即填空名告身授之。平江路达鲁花赤卒不避谴斥，力争以为不可，竟无一人应募者，崔闻之，深自侮赧。<br><br>　　◎还金绝交曹公克明（鉴），号以斋，宛平人。为湖广行省员外郎日，麻阳主簿顾渊白致书问讯，且以辰砂一包见寄。未及启封，漫尔置箧笥中。后有宪官过访，因论制药，为苦无好辰砂。公曰：“我一故人尝以此为惠，当奉送。”及取视，乃有砂金三两杂其内。公惊叹曰：“渊白以我为何如人也？”时渊自已没，呼其子归之。其廉洁如此，官至礼部尚书，谥文穆。<br><br>　　◎画师王渊，字若水，钱唐人。善山水人物，尤长於花竹翎毛。幼时获侍赵魏公，故多得公指教，所以传色特妙。天历中书集庆龙翔寺两庑壁，时都下刘总管者总其事。刘命若水於门首壁上作一鬼，其壁高三丈余。难於着笔，因取纸连粘粉本以呈。刘曰：“好则好矣，其如手足长短何？”若水不得其理，因具酒礼再拜求教於刘。刘曰：“子能不耻下问，吾当告焉。若先与定尺寸，画为裸体，然后加以衣冠，则不差矣！若水受教而退，依法为之，果善。