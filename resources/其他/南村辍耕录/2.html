　　◎圣聪至元六年二月二十五日，上御玉德殿，命史臣榻前草诏，黜谪太师伯颜。诏文有云：“其各领所部，诏书到日，悉还本卫。”上曰：“自蚤至暮，皆一日也。可改日字作时字。”时伯颜以飞放为名，挟持皇太子在柳林，意将犯分。诏既成，遣中书平章只理瓦歹，赍至彼处开读，奉皇太子归国，而各枝军马即时散去。盖一字之中，利害紧焉。聪明，作元后，於此有以见之矣。<br><br>　　◎隆师重道文定王（沙剌班），今上之师也。为学士时，尝在上左右。一日，体少倦，遂於便殿之侧偃卧，因而就寐。上因以籍坐方褥，国语所谓朵儿别真者，亲扶其首而枕之。后尝患疖额上，上於金钵中取佛手膏躬与贴之。上之隆师重道，可谓至矣尽矣。王字敬臣，号山斋，畏吾人。<br><br>　　◎受佛戒累朝皇帝，先受佛戒九次。方正大宝，而近侍陪位者，必九人或七人，译语谓之暖答世。此国俗然也。今上之初人戒坛时，见马哈剌佛前有物为供，因问学士沙剌班曰：“此何物？”曰：“羊心。”上曰：“会闻用人心肝者，有诸？”曰：“尝闻之，而未尝目睹。请问剌马。”剌马者，帝师也。上遂命沙剌班传旨问之，答曰：“有之，凡人萌歹心害人者，事觉，则以其心肝作耳。”以此言复奏。上再命问曰：“此羊会宏大人乎？”帝师无答。　　◎减御膳国朝日进御膳，例用五羊。而上自即位以来，日减一羊。以岁计之，为数多矣。<br><br>　　◎圣俭太府少监呵鲁，奏取黄金三两，为御鞯刺花用，上曰：“不可。”因请易以银而镀金者，上曰：“亦不可。金银，首饰也。今民间所用何物？”对曰：“用铜。”上曰：“可。”右五事，杨太史（）所言。太史居官时，日侍上，故知其详。<br><br>　　◎后德今上皇太子之正位东宫也，设谕德，置端本堂，以处太子讲读。忽一日，帝师来启太子母后曰：“向者太子学佛法，顿觉开悟。今乃使习孔子之教，恐坏太子真性。”后曰：“我虽居於深宫，不明道德。尝闻自古及今，治天下者，须用孔子之道。舍此他求，即为异端。佛法虽好，乃余事耳，不可以治天下。安可使太子不读书？”帝师赧服而退。　　◎端本堂皇太子方在端本堂读书。近侍之尝以飞放纵者，辄臂鹰至廊庑间，喧呼驰逐，以惑乱之，将勾引出游为乐。太子授业异，徐令左右戒之曰：“此读书之所，先生长者在前，汝辈安取亵狎如此，急引去，毋召责也。”从皆惊惧而退，右二事乃贡尚书（师泰）授经宣文阁下日所目见者。至正丙申间，避地云间，每谈朝廷典故，因及此。<br><br>　　◎徵聘中书左丞魏国文正公鲁斋许先生（衡），中统元年，应召赴都日，道谒文靖公静修刘先生（因），谓曰：“公一聘而起，毋乃太速乎。”答曰：“不如此，则道不行。”至元二十年，徵刘先生至，以为赞善大夫，未几，辞去。又召为集贤学士，复以疾辞。或问之，乃曰：“不如此，则道不尊。”<br><br>　　◎治天下匠中书令耶律文正王（楚材），字晋卿，在金为燕京行省员外郎。国亡，归于我朝，从太祖征伐诸国。夏人常八斤者，以治弓见知於上，诧王曰：“本朝尚武，而明公欲以文进，不已左乎？”王曰：“且治弓尚须弓匠，岂治天下不用治天下匠耶？”上闻之，喜，自是用王益密。<br><br>　　◎以官为氏中书平章政事廉希宪，字善甫，封恒阳王，谥文正，本畏吾氏。王之父讳布鲁凯，为回鹘王，归朝，官至顺德诸路宣慰使，封魏国公，谥孝懿。拜廉访使之命，时适王生，顾曰：“是儿必大吾门。吾闻古者以官受氏，天将以廉氏吾宗乎？吾其从之，举族承命。”<br><br>　　◎受孔子戒世祖一日命廉文正王受戒於国师。王对曰：“臣已受孔子戒。”上曰：“汝孔子亦有戒邪？”对曰：“为臣当忠，为子当孝。孔门之戒，如是而已，上喜。　　◎不食死谢君直先生（枋得），号叠山，信州弋阳人，宋景定甲子，江东漕闱校文，发策问，权奸误国赵氏必亡。忤贾似道，贬兴国军。三年，遇赦得还。天兵南下，邵城溃，弃家入闽。至元二十三年，御史程文海，承旨留梦炎等，交荐，累召不赴。二十六年春正月，福建行省参知政事魏天复被诏旨。集守令戍将，迫蹙上道。临行，以诗别常所往来者曰：“雪中松析愈青青，扶植纲常在此行。天下岂无龚胜洁，人间不独伯夷清。义高便觉生堪舍，礼重方知死甚轻，南八男儿终不屈，皇天上帝眼分明。”夏四月，至京师，不食死，年六十有四。秋八月，子定之奉柩归葬，门人诔而题之曰：文节先生谢公墓。嗟乎！伯夷叔齐，在周虽为顽民，而在商则为义士。孰谓数千载后，有商义士之风者，复见先生焉。<br><br>　　◎染髭中书丞相史忠武王（天泽），髭髯已白。一朝，忽尽黑。世皇见之，惊问曰：“史拔都，汝之髯何乃更黑邪？”对曰：“臣用药染之故也。”上曰：“染之欲何如？”曰：“臣览镜见髭髯白，窃伤年且暮，尽忠於陛下之日短矣。因染之使玄，而报效之心不异畴昔耳！”上大喜。人皆以王捷於奏对，推此一事，则余可知矣。汉人赐名拔都者，惟王与太师张献武王（弘范）及真定新军张万户（兴福）耳。<br><br>　　◎杀虎张真定新军张万户（兴祖），中山无极人。至元十九年，丞相楚国文定公（阿里海涯），以中书右丞南取汉郢，公实从，有功，授前职。平生射虎数十。一日，遇虎，一发而踣。语人曰：“吾闻生虎之髭别齿疾，可已风。因拔之，虎怒爪，鞯裂，赖其气息垂尽，不能伤足。由是人目之曰杀虎张。后以国言赐名拔突，拔突即拔都。都与突，字虽异而声相近，盖译语无正音故也。<br><br>　　◎御史举荐姚文公先生（燧），为中台监察御史时，忽御史大夫谓曰：“我天子以汝贤，故擢居耳目之官。今且岁余，至如兴利除害之事，未尝有片言及之，但惟以荐举为务，何邪？”先生答曰：“某所荐者百有余人，皆经世之才。其在中外，并能上裨圣治，则某之报效亦勤矣，又何待屑屑於兴利除害然后为监察御史之职任乎？”大夫曰：“真宰相器也。”叹赏久之。<br><br>　　◎切谏太宗素嗜酒，晚年尤甚，日与大臣酣饮。耶律文正王数言之，不听。一日，持酒槽之金口以进，曰：“此乃铁耳，为酒所蚀，尚致如此，况人之五脏，有不损耶？”上说，赐以金帛，仍搬左右日惟进酒三钟而止。夫以王之切谏不已，而上终纳之。可谓君明臣良者矣。<br><br>　　◎丁祭内翰王文康公（鹗），字百一，开州东明人。国初，自保定应聘北行，时故人马云汉以宣圣画像为赠。既达北庭，值秋丁，公奏行释奠礼，世祖说，即命举其事。公为祝文，行三献礼。礼毕，进胙於上。上既饮福，熟其胙，命左右均沾所赐。自是春秋二仲，岁以为常。盖上之所以尊师重道者，实公有以启之也。<br><br>　　◎高学士国朝儒者，自戊戌选试后，所在不务存恤，往往混为编氓。至於奉一扎十行之书，崇奖秀艺正户籍，免徭役，皆翰林学士高公（智耀）奏陈之力也。公河西人，今学校中往往有祠之者。<br><br>　　◎大黄愈疾丙戌冬十一月，耶律文正王从太祖下灵武，诸将争掠子女玉帛，王独取书籍数部，大黄两驼而已。既而军中病疫，惟得大黄可愈，所活几万人。吁！廉而不贪，此固清慎者能之。若其先见之明，则有非人之所可及者。<br><br>　　◎置台宪御史台，至元五年置，秩从二品。二十一年，升正二品。大德十一年，升从一品。台有大夫一人，后增一人，中丞二人，后又增二人。随复故。侍御史二人，治书侍御史二人，殿中侍御史二人，治朝著之事。典事二人，掌幕府文书之事。后改为都事三人。后又以都事之长蒙古若色目一人为轻历。检法二人，后废。管勾三人，其一人兼照磨。监察御史十二人，后增至十六人，皆汉人。又增蒙古色目人，如汉人之数。今三十二人。至元十四年，既取宋，置南行台。二十七年，专莅江南之地，号江南诸道行御史台，秩如内台。而监察御史今二十四人。西行台，初由云南廉访司升行台。大德元年，移治陕西，号陕西诸道行御史台，莅陕西、甘肃、四川、云南之地。延间，暂废，随复其官，秩如南台。而监察御史今二十人，各道提刑按察司。至元六年置，正三品，有使、副使、佥事、察判、经历、知事。二十八年，改肃政廉访司，使、副使、佥事、各二人。大司农奏罢各道劝农司，以农事归宪司，增佥事二人，经历、知事、照磨、各一人。今天下凡二十二道，始建台时，大夫则塔察儿也。　　◎内御史署衔内监察御史衔无御史台三字，以为天子耳目之官，非御史大夫以下所可制也。行台则不然。<br><br>　　◎令史国朝凡省台院吏曰掾史，独江南行台作令史者，盖缘至元十四年初立行台日，御史大夫授三品秩故也。后虽升一品，而乐因循者，不为申明改正。西台立，视南台已升品秩，则曰掾史焉。<br><br>　　◎台字三台，凡公文所书中字，并从士从口，不敢作其字头。若然，则伪文也，按许氏说文：台，从至从之从高省，则土乃之之正书耳，当从土从口为是。<br><br>　　◎诏西番累朝皇帝於践祚之始，必布告天下，使咸知之。惟诏西番者，以粉书诏文於青缯，而绣以白绒，纲以真珠。至御宝处，则用珊瑚，遣使斋至彼国，张于帝师所居处。　　◎五刑国初立法以来，有笞、杖、徒、流、死之制。凡七下至五十七下用笞，六十七下至一百七十用杖。徒之法，徒一年，杖六十七。一年半，杖七十七。二年，杖八十七。二年半，杖九十七。三年，杖一百七。此丽徒者杖数也。盐徒既决而又镣之，使居役也，数用七者。建元以前，皆用成数。今匿税者笞五十，犯私盐茶者杖七十，私宰马牛者杖一百。旧法犹有存者。大德中，刑部尚书王约数上言，国朝用刑宽恕，笞杖十减其三，故笞一十减为七。今之杖一百者，宜止九十七。不当反加十也。议者惮於变更，其事遂寝。流、则南之迁者之北，北之迁者之南。死，则有斩、有凌迟而无绞。<br><br>　　◎钱币世皇尝以钱币问太保刘文贞公（秉忠）。公曰：“钱用於阳，楮用於阴。华夏，阳明之区；沙漠，幽阴之域。今陛下龙兴朔漠，若临中夏。宜用楮币。俾子孙世守之，若用钱，四海且将不靖。”遂绝不用钱。迨武宗，颇用之。不久，辄罢。此虽术数谶纬之学，然验之於今，果如所言。<br><br>　　◎巴而思河南江北行中书省参知政事姚忠肃公（天福），字君祥，平阳人。至元十一年，拜监察御史。弹击权臣，无所顾畏。世祖赐名巴而思，国言虎也。后条奏宰相阿合马罪二十有四。召廷辩，公枚数之。彼辄引服。数至於三，气沮色丧。上曰：“此三者，罪已不在宥。”因目公曰：“巴而思，臣下有违太祖之制干朕之纪者，汝抨击毋隐。”廷臣皆震悚。时方倚相理财，姑释不问。众人莫不为公危之。公之太夫人有贤识，勖之曰：“为国者忘其家。汝第尽力效忠，果不测，吾追踪陵母，死日犹生年也。”公泣谢，白其长曰：“万一得谴，乞不以老母连坐。”语闻，上叹曰：“是母子有古义烈。”敕侍臣符宝郎董文忠宣付史馆书之。<br><br>　　◎谏至元二十四年，桑哥之为尚书丞相也。专权擅政，虐焰薰天，贿赂公行，略无畏避。中书平章武宁正献王（彻理），时为利用监，独奋然数其奸赃於上前。上怒，以为丑诋大臣，命左右批其颊。王辨不为止，且曰：“臣思之熟矣。国家置臣子，犹人家率犬。譬有贼至而犬吠，主人初不见贼，乃棰犬。犬遂不吠，岂良犬哉？”上悟，收桑哥，籍其家。明日，王拜御史中丞。余按北史宋游道传。毕义云奏劾游道，扬遵彦曰：“譬之畜狗，本取其吠。今以数吠杀之，恐将来无复吠犬。”诏除名，则王之以犬自况，为有所本矣。<br><br>　　◎使交趾翰林学士元文敏公（明善），字复初，清河人。参议中书日，会朝廷遣蒙古大臣一员使交趾，公副之。将还，国之伪主赍以金，蒙古受之，公固辞，伪主曰：“彼使臣已受矣，公独何为？”公曰：“彼所以受者，安小国之心；我所以不受者，全大国之体。”伪主欢服。<br><br>　　◎刻名印今蒙古色目人之为官者，多不能执笔花押，例以象牙或木，刻而印之。宰辅及近侍官至一品者，得旨则用。玉图书押字，非特赐不敢用。按周广顺二年，平章李谷，以病臂辞位，诏令刻名印用。据此，则押字用印之始也。<br><br>　　◎国玺文宗开奎章阁，作二玺，一曰天历之宝，一曰奎章阁宝。命臣虞（集），篆文。今上作二小玺，一曰明仁殿宝，一曰洪禧，命臣杨（）篆文，洪禧璞纯白，而龟纽墨色。<br><br>　　◎宣文阁天历初，建奎章阁于西宫兴圣殿之西廊，为屋三间，高明敞爽。南间以藏物，中间诸官人直所，北间南乡设御座，左右列珍玩，命群玉内司掌之。阁官署衔，初名奎章阁，阶正三品，隶东宫属官。后文宗复位，乃升为奎章阁学士院，阶正二品。置大学士五员，并知经筵事，侍书学士二员，承制学士二员，供奉学干二员，并兼经筵官。幕职置参书二员，典签二员，并兼经筵参赞官。照磨一员，内椽四名，内二名兼检讨，宣使四名，知印二名，译史二名，典书四名，属官则有群玉内司，阶正三品。置监群玉内司一员，司尉一员，亚尉二员，佥司二员，典簿一员，令史二名，典吏二名，司钥二名，司膳四名，给使八名，专掌秘玩古物。艺文监，阶正三品，置太监兼检校书籍事二员，少监同检校书籍事二员，监丞参检校书籍事二员。或有兼经筵官者，典簿一员，照磨一员，令史四名，典吏二名，专掌书籍。鉴书博士司，阶正五品。置博士兼经筵参赞官二员，书吏一名，专一鉴辨书画，授经郎，阶正七品。置授经郎兼经筵译文官二员，专一训教层薛官，大臣子孙，艺林库，阶从六品。置提典一员，大使一员，副使一员，司吏二名，库子一名，专一收贮书籍。广成局，阶从七品。置大使一员，副使一员，直长二员，司吏二名，专一印行祖宗圣训及国制等书。特恩创制象齿小牌五十，上书奎章阁三字，一面篆字，一面蒙古字与畏吾儿字，分散各官悬佩，出人宫门无禁。学士院凡与诸司往复，惟扎送参书厅行移而已。命侍读学士虞集撰记，御书，刻石阁中。今上皇帝改奎章曰宣文，其记曰：“大统既正，海内定一，乃稽古右文，崇德乐道。以天历二年三月，作奎章之阁，备燕闲之居，将以渊潜思，绳熙典学，乃置学干融。俾颂乎祖宗之成训，毋忘乎创业之艰难而守成之不易也。又俾陈夫内圣外王之道，兴亡得失之故，而以自敬焉。其为阁也，因便殿之西庑，释高明而有容，不加饰乎采斩，不重劳於土木，不过启乎牖。以顺清燠，树庋阁，以楼图书而已。至於器玩之陈，非古制作，中法度者，不得在列。其为处也，跬步户庭之间，而清严邃密。非有朝会、祠享、时巡之事，几无一日而不御於斯，於是宰辅有所奏请，宥密有所图回，争臣有所绳纠，侍从有所献替，以次人对，从容密勿，盖终日焉。而声色狗马，不轨不物者，无因而至前矣。自古圣明睿知，善於怡心养神，培本浚源，泛应万变而不穷者，未有易乎此者也。盖闻天有恒运，日月之行不息矣；地有恒势，水土之载不匮矣；人君有恒居，则天地民物有所系属而不易矣。居是阁也，静焉而天为一，动焉而天弗违。庶乎有道之福，以保我子孙黎民於无穷哉。至顺辛未孟春二日记。”　　◎占验傅初庵先生（立），以占筮起东南。时杭州初内附，世皇以故都之地，生聚浩繁，赀力殷盛，得无有再兴者，命占其将来如何。卦既成，对曰：“其地六七十年后，会见城市生荆棘，不如今多也。”今杭连厄於火。自至正壬辰以来，又数毁於兵。昔时歌舞之地，悉为草莽之墟。军旅填门，畜豕载道，乃知立之占亦神矣。立乃番易祝卜泌甥，泌精皇极数。　　◎权臣擅政中书右丞相伯颜所署官衔，计二百四十六字，曰元德上辅广忠宣义正节振式佐运功臣、太师、开府仪同三司、秦王、答剌罕、中书右丞相、上柱国录军国军事、监修国史、兼徽政院侍正、昭功万户府都总使、虎符威武阿速卫亲军都指挥使司达鲁花赤、忠翊侍卫亲军都指挥使、奎章阁大学士、领学士院知经筵事、太史院、宣政院事、也可千户哈必陈千户达鲁花赤、宣忠干罗思扈卫亲军都指挥使司达鲁花赤、提调回回汉人司天监、群牧监、广惠司、内史府、左都威卫使司事、钦察亲军都指挥使司事、宫相都总管府、领太禧宗礼院、兼都典制、神御殿事、中政院事、宣镇侍卫亲军都指挥使司达鲁花赤、提调宗人蒙古侍卫亲军都指挥使司事、提调哈剌赤也不干察儿、领隆祥使司事。当其擅政之日，前后左右无非阴邪小辈，惟恐献谄进佞之不至，孰能告以忠君爱民之事？有一王爵者译奏云，薛禅二字，人皆可以为名。自世祖皇帝庙号之后，遂不敢用。今太师伯颜功高德重，可以薛禅名字与之。时御史大夫贴木儿不花亦其心腹，每阴嗾省臣奏允其请。文定王沙剌班时为学士，从容言於上曰：“万一曲从所请，关系非轻，遂命学士欧阳玄、监丞揭斯会议，以“元德上辅四字”代之，加於功臣之上。又典端院都事某建言，凡省官提调军马者必佩虎符。今太师伯颜难与他人同，宜锡龙凤牌以宠异之。制可。遂制龙凤牌一面，其三珠各函径寸真珠一枚，而饰以红剌鸦忽宝石，牌身脱“元德上辅功臣”号字，仍用白玉嵌造。牌成，计直数万锭。既被贬黜，毁其牌，就以珠宝给还物主。盖督勒有司和贾元价尚未酬也。又京畿都运纳速剌上言：太师伯颜，功勋盖世，所授宣命，难与百官一体。合用泥金书词，以尊荣之。省台院官议不可行，宛转禀白，止金书“上天眷命皇帝圣旨”八字，余仍墨笔云。<br><br>　　◎怀孟蛙大德间，仁宗在潜邸日，奉答吉太后驻辇怀孟特，苦群蛙乱喧，终夕无寐。翼旦，太后命近侍传旨谕之曰：“吾母子方愦愦，蛙忍恼人耶。自后其毋再鸣。”故至今此地虽有蛙而不作声。后仁宗人京，诛安西王阿难答等，迎武宗即位，时大德十一年也。越四年而仁宗继登大宝，则知元后者天命攸归。岂行在之所，虽未践祚，而山川鬼神以阴来相之。不然，则虫鱼微物耳，又能听令者乎？但迄今不鸣，尤可异矣。<br><br>　　◎贼臣摄祭至治癸亥十月六日甲子，先一夕，因晋邸入继大统，告祭太庙之顷。阴风北来，殿上灯烛皆减。良久，方息。盖摄祭官铁失也先贴木儿、赤斤贴木儿等，皆弑君之元恶也。时全思诚以国子生充斋郎，目击之。此无他，必祖宗威灵在上，不使奸臣贼子得以有事于太庙，而明示严谴之耳。彼徒罪无所逃至於身诛族赤而后已。吁！可畏哉。<br><br>　　◎叛党告迁地至元二十四年，宗王乃颜叛，后伏诛，徙其余党于庆元之定海县。延间，倚纳脱脱公来为浙相，其党屡以水土不便为诉，乞迁善地。公曰：“汝辈自寻一个不死人的田地，当为汝迁之。”众遂不敢再言。　　◎土人作掾至元间，别儿怯不花公为江浙丞相，议以本身所辖土人不得为掾史。时左丞佛住公谓曰：“若然，则中书掾当用外国人为之矣。”相有赧色，议遂不行。<br><br>　　◎萧先生萧贞敏公＜斗＞，字维斗，京兆人。蚤岁□，吏于府。一日，呈牍尹前。尹偶坠笔，目公拾之。公阳为不解，而止白所议公事。如此者三。公曰：“某所言者王事也。拾笔责在皂隶，非吏所任。”尹怒，公即辞退。隐居十五年，惟以读书为志。从公游者，屡交户外。平章咸宁王野仙闻其贤，荐之於世祖，徵不至，授陕西儒学提举。继而成宗、武宗、仁宗，累徵，授国子司业、集贤直学士，未赴。改集贤侍讲，又以太子右谕德徵，始至京师。授集贤学士、国子祭酒。寻复得告还山，年七十七，以寿终。谥贞敏。　　◎端厚文贞王（阿怜贴木儿）尝言，娄师德唾面自乾，以为美事。我思之，虽狗亦不可恶他。且如有一狗自卧於地，无故以足蹴之，或掷以物，狗固不便咬人，亦吠数声而去，却有甚好听处。<br><br>　　◎字即卷字，《真诰》中谓一卷为一。或以为吊字及篇字者，皆非。