皇朝济济多士，声名文物之盛，两汉才足以扶轮捧毂而已。区区晋、魏、周、隋已降，何足道哉！故自武德、贞观而后，吮笔为小说小录、稗史野史、杂录杂纪者，多矣。贞元、大历已前，捃拾无遗事，大中、咸通而下，或有可以为夸尚者，资谈笑者，垂训诫者，惜乎不书于方册，辄従而记之，其雅登于太史氏者，不复载录。愚乾符甲午岁生唐世，二十有一始随乡荐于小宗伯，或预闻长者之论，退必草于捣网，岁月滋久，所录甚繁，辱亲朋所知，谓近强记。中和岁，齐偷构逆，翠华幸蜀，搏虎未期，鸣鸾在远。旅泊江表，问安之暇，出所记述，亡逸过半，其间近屏帏者，涉疑诞者，又删去之，十存三四焉。共五十一篇，分为上下卷，约以代年代为次。讨寻经史之暇，时或一览，犹至味之有菹醢也。甲辰岁清和月编次。