话说始皇登殿，集文武大臣。班部中撞出王翦，蒙恬，蒙毅，阶前奏道：“臣翦等，攻灭荆楚，取得楚王首级，十车金宝，献上我王。”始皇大喜道：“卿用兵如神，朕知卿此行果能灭楚，雪李信之耻。”帝设宴待王翦，蒙恬，蒙毅等，各赏千金。遂改楚邦为荆州。<br><br>话说秦十五年八月初四日，始皇问诸大臣曰：“燕虽进贡，终未归一，朕欲灭之如何？”李斯奏曰：“夫以秦国兵强将勇，灭燕如反掌耳。臣举王贲为将伐燕。”帝问王贲曰：“卿意下若何？”王贲奏帝：“乞李信为先锋，蒙毅为副将，乞兵二十万。”帝依奏。<br><br>次早，王贲在演武亭交兵，起离京兆府。在路行数日，人马至易水。燕邦细作探闻，回报景丹丞相言：“秦王令王贲为将，兴兵二十万伐燕，见在易水下寨。”景丹奏上燕王。燕王问景丹：“卿意何如？”景丹奏曰：“可举孙虎为将，石凯为先锋，石青龙为副将，韩广为末将。”<br><br>燕兵五万，至易水下寨。看见秦兵约有二十万。石凯便出阵，厉声高叫打话。李信将军肩挑大捍刀出战，与石凯搦战。三十合，石凯败，李信赶上杀。石青龙撞出接战。三十合，李信诈败，石青龙赶杀。被李信一刀斩落。<br><br>只见石青龙马上跌落，性命归泉。李信追杀，燕兵大败，退十五里下寨。秦兵赶至□□□，擂鼓摇旗。燕阵石凯，秦阵蒙毅，二人各出马。一上一下，如鹘打兔；一来一往，似凤翻身。蒙毅诈败，石凯赶将来。一刀砍落石凯。蒙毅追杀，燕兵大败归城。孙虎奏上燕王：“祸事甚大，秦将难当。”燕王听得奔走辽东。<br><br>　　兵伐幽燕事战攻，燕王弃国奔辽东；<br>　　秦兵追捉燕王惧，三军疾速走如风。<br><br>王贲领兵取了燕蓟，令诸将疾速往奔辽东。有燕王喜到辽东投虏王。王遣上西门扛领兵十万，颜符序，巩毕，卫安为将，预先来竹林左右畔埋伏人马二万，先锋颜符序为引战将军，来到堑河下寨。<br><br>秦兵果至，二边人马各下营寨。李信布下东斗阵，辽东将颜符序布下西斗阵。二阵皆圆。二将出马，施礼毕，打话不同，二将挑斗，才三十合，颜符序败走，李信追之。颜符序勒转马头再战二十合，大败，至竹林。李信赶及。颜符序取出响箭，射作号，只见左畔撞出巩毕一万人马，右畔撞出卫安一万人马，颜符序杀来，杀得秦兵大乱。西门扛领八万人兵，大杀一场。死尸遍地。<br><br>王贲点兵，折了万余人。依然归来镇守燕蓟城。飞表奏始皇帝，帝不悦，就令王贲攻伐辽东，捉燕王。<br><br>忽一日，差使赍擎圣旨前来，王贲诸官拜阙已毕，展开圣旨看，再令王贲攻辽东，捉燕王。起行兵马，王贲招讨令李信为先锋上将，蒙毅为副将，兵二十万，侵入辽东三百里平岗坂下寨。<br><br>细作报覆虏王言：“秦兵又至。”虏王令西门扛为招讨，颜符序为先锋，巩毕，卫安领兵一十万，迎敌。<br><br>秦兵李信来攻伐辽东捉燕王，颜符序便出阵，与秦将打话。李信出马，搦战三十合，李信不用长刀，拈弓取箭，翻身连射三只连珠箭。颜符序金冠倒卓，两脚登空。　　金风未动蝉先觉，暗送无常总不知。<br><br>辽将大败，退三十里。秦兵亦赶上三十里。巩毕担刀出阵。蒙毅施礼毕，二人挑斗，才三十合，蒙毅诈败，巩毕便赶，一刀斩落，只见巩毕踢空。　　刀才举处三魂丧，七魄悠悠那处存？<br><br>巩毕已死。蒙毅杀将来，辽兵大败。卫安拍马轮刀出阵。李信出马，二将搦战，三五十合，李信败走，卫安赶将来，李信一刀砍落卫安。<br><br>　　三魂归地府，七魄见阴君。辽兵退二十里。李信赶将来，厉声高叫：“辽东捉取燕王来还秦王，便休，不然连尔辽东皆取！”西门扛打话：“既捉燕王，何不自将□□□，我王即当捉获燕王献汝。”李信答曰：“限三天捉将燕王献我，班师人马，免取辽东。”西门扛答曰：“待遣将奏我王。”<br><br>西门扛遣将回奏言：“秦兵英雄难当，折□□□□上将。乞获燕王，献与秦将，免侵辽东受苦。”虏王心思：燕王特投本邦，怎生捉去献他？奈缘事到来，说不得。只得令韩韦去东宫请燕王议事。<br><br>燕王得病卧在龙牀，韩韦近前说与燕王曰：“虏王教请大王议事。”燕王问曰：“何事？”韩韦曰：“秦朝兵势难当，故来寻讨大王。”燕王思忖：虏王请，必无好事。当时自刎而亡。韩韦提得首级来献虏王。虏王遣韩韦将燕王首级封函与西门扛。西门扛出阵，把燕王首级献上秦朝上将李信。<br><br>李信出阵，接了，回阵告覆招讨王贲。王贲看了果是燕王首级，班师人马回幽州。令李信权职，领五万人兵镇守燕蓟城，取一十六郡经图回邦。王贲招讨行经数日，回到京兆府。诸官迎接归城。<br><br>次早，始皇登殿，集文武至殿下山呼。王贲提燕王首级献上始皇。始皇大悦，令将燕王首送归交赦院。帝令次日设宴会文武大臣。赏王贲千金，赐蒙毅白银千两。<br><br>话说燕王殿下高渐离，见国主逃奔辽东，亦自私奔至秦，改名庸保，来伏事东宫扶苏太子。此人善击筑，太子取留，不在话下。<br><br>秦二十七年七月，始皇登殿问诸臣曰：“朕践祚以来，国势高强，兵威将勇，六国已灭其五，尚有东齐未下。”问李斯：“举何人伐之？”李斯奏曰：“臣举王贲为将，攻齐。”帝依奏，宣王贲曰：“此事如何？”王贲奏上：“我王，古云养军千日，用在一朝。臣赤心报国。乞兵二十万，蒙恬为先锋，蒙毅为副将，董翳为末将。”次日，讲武殿交兵二十万，往东齐。在路行兵。<br><br>齐有细作，打探得闻王贲伐齐，便报与孟尝君，言：“今始皇令王贲兴兵二十万伐齐，取自钧旨。”孟尝君来奏齐王曰：“秦皇令王贲提兵二十万伐齐，取我王圣旨。”齐王听了大惊，敕问：“卿等此事若何？”孟尝君再奏曰：“臣乞主将吴辛为先锋，吴广为副将，田资为末将，田策为合后将；乞兵五万，前去退秦兵。”<br><br>人马出城，来到齐魏关，团驻人马。<br><br>秦将王贲，路上行兵，来到关前下寨。两边擂鼓扬旗。秦阵先锋蒙恬上阵，齐阵撞出吴辛上阵。二将打话不同便战。二将场中宛转，杀气腾空。一来一往，似凤翻身；一上一下，如鸦展翅。刀来，横枪隔过；枪至，斜抹尖虚。隔过处，遇空即施；斜抹来，逢虚即下。日下昏笼尘土暗，场中踏遍马蹄痕。二将才交三十合，蒙恬诈败，吴辛赶上来。被蒙恬一刀斩首翻身落马。蒙恬赶杀。吴广出阵，为哥哥报仇。蒙恬出阵战，交三十合，吴广败走。蒙恬赶将来。吴广插了枪，拈弓搭箭，翻身射三只连珠箭来，都被蒙恬闪了。吴广大败。蒙恬收兵。各人回阵。<br><br>吴广告覆主将孟尝君招讨：“聊施一计劫秦寨，恁地恁地。”孟尝君大喜，今夜传令，令田资，田策为策应将军，吴广带五百人偷营劫寨。王贲当晚军中坐定，忽然一阵风过，王贲把风一嗅，言：“今夜有人来劫寨。”传下钧令，教诸军提备：李信在左畔，蒙毅在右畔。诸将依令。只见得，诗曰：　　夜久无云天练净，月华如水正三更。吴广听得鼓已三更，提兵前去劫寨。果见四下小兵困乏。入到中军，并没一兵一卒。吴广思之：莫不有计？不如将兵便走。只见四下锣声响，伏兵起：左畔撞出少壮英勇将李信人马，右畔撞出年少猛烈将蒙毅人兵。万弩齐施，诸军喊杀连天。吴广五百人，尽行杀死，只走得吴广一人性命回归。<br><br>巴得次日天明，齐将田资定计杀秦王人兵，告招讨：“恁地恁地，杀秦兵报仇。”孟尝君依计，令田策五千人，退十五里下寨，小松岭下左畔埋伏。令吴广领五千兵右畔埋伏。田资为引战将。孟尝君大悦：“此计甚妙。”齐阵撞出田资，立马当头，厉声高叫。秦阵撞出蒙毅。二将大战三十合，田资败走，蒙毅疾追。田资回马再战二十余合，大败。蒙毅招起人夫，追杀十五里。只闻一棒锣声，左畔田策五千人马撞出，右畔吴广五千人马撞出。田资勒回马头杀进。蒙毅被齐兵陷在小松岭下，杀得三军大乱，死尸遍野，鲜血坑流。只走得伤刀中箭之军，约三五百人。蒙毅点兵，折了五千余人。归秦阵，告王贲招讨。<br><br>招讨提兵来至小松岭下团兵，擂鼓摇旗，布五方阵。只见五方旗团团旋转，两刃刀密密环围；长枪密布等兵来，弓弩连排防阵后；远看旗号似团花，近睹剑锋如雪白；刺绣门旗飞两边，一员猛将出离军，乃是李信，厉声高叫，索齐阵有甚名将，愿求挑战。<br><br>齐阵田策看见摆下五方阵，便排下一字阵对它。怎见得一字阵？但见前排一字，后列三重；白旗白号占西方，皂纛皂雕居北界；枪排柳叶成行密布向前，刀列雁翎上路先排向后；风吹紫号两边开，一位将军临阵上。田策临阵，与李信打话不同，才战三十合，田策败走。李信赶将来。田策拨回马，再战二十余合。李信败走。田策赶上。李信不用长刀，拈弓取箭，翻身背射一箭，喝声“中”，只见田策落马而死。诗曰：　　争知一点无情物，透甲穿袍一命终。<br><br>田策已死。李信赶杀将来，齐兵大败，退□□□□下寨。王贲兵赶将来，至齐城下寨。<br><br>吴广上阵，索秦将出战。蒙毅出马，打话不同，便战。少顷，蒙毅败。吴广赶将来。前马不去，后马赶将来，二马相并，蒙毅举刀斩却吴广。齐兵大败，入城紧紧把住不出。<br><br>孟尝君奏齐王：“亏折三员上将，折兵三万余人。秦将威猛难当。”齐王问田文：“何如？”田文奏曰：“不可敌，只可降。”齐写退疆地五百里，十车金宝，齐王开城，遂降王贲。王贲领兵二十万入城，差李信权职，拘囚齐王，逼令索讨七十二郡经图，降秦纳土。<br><br>齐王无计，令差邹阔，限半月，具经图降秦。果半月，经图来到。监收齐王，班师回国。至京兆府。<br><br>次早，始皇登殿。阶前文武，山呼已毕，奏曰：“臣取齐邦已了，七十二郡经图，十车金宝，拘收齐王，前来纳降。”帝闻奏大悦，令将齐王拘收阳周，后齐王饿而死。<br><br>始皇灭齐，并天下，乃为一统。两班文武，贺王万全之喜，洪福齐天。方称皇帝。乃为水德，天下尚黑。帝设宴，待文武。诗曰：<br><br>　　遍地舞茵铺锦绣，当筵歌拍捧红裙。<br><br>酒至七盏，忽有长太子扶苏奏上：“父王，今日设宴待臣僚，筵中无乐，臣儿见收得家童上客庸保，善击筑，可以筵间供应。”帝令宣至庸保。庸保至殿下，山呼毕。帝问曰：“筵前无乐，闻卿善击筑，卿何不击之？”庸保谨领敕旨，遂击筑。帝闻之甚妙，但渠人应有筵席，令庸保击筑。<br><br>此日，座中忽有一大臣司马欣出奏曰：“此击筑之巨，非乃庸保。乃是燕王殿下高渐离也。”始皇惜其善击筑，重赦之。不觉半载，稍益近之。有高渐离思之，意图为主报仇。每日帝令击筑取乐，高渐离进退无疑。<br><br>忽一日，高渐离将刀置筑中，进帝边击之。四近少有近臣，使举筑扑秦皇。秦皇便闪走，高渐离赶扑。秦皇奔走。绛绡宫内，有内侍，见秦皇奔走，高渐离后追。内侍呼：“陛下将剑砍之！”秦皇每负剑，遂忘了，遂得左右呼言，帝遂拔剑以击高渐离。高渐离跌倒。左右近臣缚住，秦皇令诛高渐离身死。诗曰：<br><br>　　忠孝燕臣为故主，将刀藏筑扑秦皇。<br>　　渐离不惧身诛死，留得声名万代扬。<br><br>自高渐离既诛之后，始皇不令大臣居近。忽有秦宗室奏曰：“天下人来诸侯事秦者，大抵为其主。但一切人皆不可与之近。”帝依奏。凡有诸侯国人，非秦地所生者，一切逐去。李斯亦在逐客数中。李斯乃上书曰：“臣闻吏议逐客，窃以为过矣。昔秦缪公求士，西取由余于戎，东得百里奚于宛，迎蹇叔于宋，求丕豹，公孙支于晋。此五子者，不产于秦，而缪公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服。获楚，魏之师，举地千里。至今治强。<br><br>惠王用张仪之计，拔三川之地，西并巴蜀，北取上郡，南取汉中；包九夷，制鄢郢。东据成臯之险，割膏腴之地，遂散六国之纵，使之西面事秦，功施到今。<br><br>昭王得范睢，废穰侯，逐华阳，强公室，杜私门，蚕食诸侯，使秦成帝业。此四君者皆以客之功。由此观之，客何负于秦哉？向使四君却客而不内，疏士而不用，是使国无富利之实，而秦无强大之名也。<br><br>今陛下至昆山之玉，有隋和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下悦之，何也？必秦国之所生然后可，则是夜光之璧，不饰朝廷；犀象之器，不为玩好；郑卫之女，不充后宫；而骏良駃騠不实外厩；江南金锡不为用，西蜀丹青不为彩。所以饰后宫，充下陈，娱心意，悦耳目者，必出于秦，然后可，则是宛珠之簪，傅玑之珥，阿缟之衣，锦绣之饰，不进于前，而随俗雅化，佳冶窈窕赵女不立于侧也。夫击瓮叩缶，弹筝搏髀而歌呼呜呜快耳目者，真秦之声也。郑卫桑间昭虞武象者，异国之乐也。今弃击瓮叩缶而就郑卫；退弹筝而取昭虞者，何也？快意当前，适观而已矣。<br><br>今取人则不然，不问可否，不论曲直，非秦者去，为客者逐。然则是所重者在乎色乐珠玉，而所轻者在乎人民也。此非所以跨海内，制诸侯之术也。<br><br>臣闻地广者粟多，国大者人众，兵强则士勇。是以泰山不辞土壤，故能成其大；河海不择细流，故能就其深。王者不辞众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以怒诸侯。使天下之士，退而不敢西向，裹足不入秦，此所以藉寇兵而赍盗粮者也。夫物不产于秦，可宝者多；士不产于秦，愿忠者众。今逐客以资敌国，损民以益仇，内自虚而外树怨于诸侯，求国无危，不可得也。”<br><br>始皇看罢，依奏。遂拜李斯为廷尉。李斯谢恩了，供职。忽有丞相王绾奏道：“陛下新得燕，齐，荆楚之地，相去遐迩，不为置公，无以镇之。请立诸王子分镇，可安反侧也。”始皇下其议廷尉。李斯奏曰：“周文武所封子弟，同姓甚众，然后成属疏远，互相攻击如仇。周天子弗能禁止。今海内赖陛下神灵一统，皆为郡县，诸子功臣以公赋税重赏赐之，甚足，易制，天下无异意，则安宁之术也，置诸候不便。”始皇曰：“天下共苦战斗不休，以有侯王，赖宗庙，天下初定，为三十六郡，郡置守尉监。”为天子守土，故称监。收天下兵器，聚咸阳，销以为钟，铸金人十二，鹿头龙身，神兽也。钟鼓之跗，以猛兽为饰，重各十石，置宫庭中。一法度，衡石，丈尺，徙天下豪杰于咸阳，约十三万户。诸庙及章台上林皆在渭南，宫室作之咸阳北阪上，南临渭，自雍门以东至泾渭，殿屋复道，楼阁相属。所得诸侯美人，钟鼓以充入之。<br><br>李斯丞相领圣旨，发文字，下诸郡守监，收兵器，各解赴朝廷。令匠人铸金人十二，鹿头龙身，神兽钟鼓也。诗曰：<br><br>　　始皇吞并混中原，帝业将图万世安。<br>　　兵器尽销防虑远，谁知揭木解为竿。秦二十八年，始皇登殿，谓文武曰：“寡人谋图六合，果惬朕意。意往东行郡县，怎生？”李斯奏曰：“陛下可择吉日，车驾东行。”帝大悦，令司天台官，选择东行。台官准敕旨，选定八月十五日最吉。秦皇帝令文武官僚护驾东行，李斯先发。圣旨文字下天下诸郡守监，准备迎车接驾。天下诸郡守监科讨牛羊绢帛酒物，迎接圣驾。帝敕令太子扶苏监国，守宗庙。<br><br>始皇帝是日离朝，好看皇亲附马按驾随君。宰相尽攀鞍，齐离凤阙；九卿臣皆上马，尽出朝门。路行不使平头辇，宣过龙车马骏负。东海业龙身得罪，罚归座下载明君。早把金鞍亲搭起，上面铺了衮龙巾。君王才上龙车马，文武齐呼万岁声。始皇御驾东行郡县，上邹峄山，在东海之下，立石颂功业。上秦山，偶值风雨昏暗，不知道路，乃驻车。怎见得风雨？但见天摧地裂，岳撼山崩，沧海震怒；铁锤打中始皇车；太华山前巨灵神，一擘三峰裂。诗曰：<br><br>　　一风撼折三竿竹，十万军声万马奔。<br><br>始皇等待雾开，见五松遮盖车驾。秦始皇遂封为五大夫。后有胡曾咏史诗为证。诗曰：<br><br>　　一上高亭日正哺，青山重迭片云无。<br>　　万年松树不知数，若个虬枝是大夫。<br><br>帝封毕，至山巅立石颂德。从阴道下，禅于梁甫。遂游东海而来。忽遇道士徐甲来上书奏始皇：“东海有三神仙山，山上有长生不死仙药。”帝问：“卿如何得去？”徐甲再奏曰：“陛下可选五百童男，童女，着一使前去。”帝依奏。令近便州郡监，选索童男，童女五百，限十日，如过期赐罪。果十日，使命讨到童男，童女五百，来献帝。帝大喜，令徐福将军入海求神仙。徐甲奏曰：“愿陛下往浮江，至于湘山祠。”帝依奏，令车驾来到湘山等候。<br><br>徐福入海求神仙。忽然望见一庙宇，来至祠下，但见袅袅祥云影里，腾腾紫雾阴中，巍峨庙宇对名山，幽邃殿庭号福地；中央栋高标螭尾，依稀上接苍穹。琉璃瓦密砌龙鳞，彷佛直高侵碧汉。沉香栱子刻成彩凤翻身，檀木阑干琢就金鸾展翅。便殿砖铺红玛瑙，献台石砌碧琉璃。周回散水，镂金狮子狰狞；屈曲檐楹，碾玉连环莹净。门外苍松踞虎，阶前古桧蟠龙。两廊佳木秀宫槐，千载庙碑存古篆。庙门金牌写道：“三神仙之祠。”才方来到，始皇敕问：“湘君何神？”偶见神仙奏曰：“尧女舜妻。”忽然见起一阵大风，怎见狂风僽雨？风雷大作，雨雹齐施；电光射一道金蛇，云势驱千里铁骑。当初道摆柳摇松，顷刻飞沙走石。千林败叶走空飞，万里黄沙随地卷。乌风大作，走石飞沙。始皇见了这般，大怒曰：“寡人特来，愿求不死药，却有这般魍魉邪神，飞沙走石，雨滂沱，唬寡人！”敕令武士，伐湘山树，焚其山。武士领帝旨，各人手持斧刀斲伐树。只见现出一鬼来，怎见得人怕？阴阴密密雾内，叆叆叇叇云中，见凛凛敛敛身躯，现邹邹查查相貌，窝窝突突眉，迭迭薄薄眼，瑰瑰赖赖肉，胳胳◆◆筋，生几根采采色色血晶髭，披一带吉吉枓枓朱砂发，着一领斑斑烂烂虎豹皮裈，披一副廓廓验验龙鳞甲。诗曰：<br><br>　　勒腰绣带飘飘动，◆脚阴云霭霭生。<br><br>只见那鬼领娘娘敕旨，东砍西伐，武士人翻倒在地。秦皇头旋眼花，却见庙祠团团而倒。唬得始皇大惊曰：“神仙休来惊怖寡人，令武士休伐树焚山也！”<br><br>却见依然无事。始皇方知神仙之灵通显迹，本来求不死之药，今日反祸于身。五百童男，童女并徐福，尽丧其身。有胡曾咏史诗为证。诗曰：<br><br>　　东巡玉辇委泉台，徐福般船尚未回；<br>　　自是祖龙先下世，不关无路到蓬莱。<br><br>当初始皇东巡之时，在泰山路前逢一山鬼，手捧白璧来献帝，对始皇道：“明年祖龙当死。”道罢，悠忽不知去向，乃知是山鬼送谶语也。龙者，君也，知是始皇明年死，但不敢闻奏始皇也。<br><br>话说韩人张良，五世相韩。韩被始皇灭了，虏韩王安。张良欲为报仇，闻始皇东巡郡县，不久来矣。先募壮士至阳武县博浪沙等候。始皇过来，坠石打死始皇，为韩王报仇。<br><br>不数日，始皇车驾东游至阳武县博浪沙中而过。张良令力士操铁锥，坠石打车。始皇车驾正过其间，只见坠石打将来，石从车驾边跳过去，误中副车。唬得始皇顶门失了三魂，脚板上去了七魄。有胡曾咏史诗为证。诗曰：<br><br>　　嬴政鲸吞六合秋，削平天下虏诸侯。<br>　　山东不是无公子，何事张良独有仇？<br><br>始皇问李斯：“何人坠石，敢打寡人车驾？”李斯奏道：“可令武士捉获。”武士赶上博沙山，追捉。果有一队强兵，发喊坠石。韩国残兵杀至，武士当敌不住，被石打杀百余人。武士奏上始皇。始皇大惊，令武士同李信领兵赶上，杀退韩兵。韩兵大败。张良奔走，往说六国反叛秦皇。秦皇车驾，往琅邪，回京兆府。<br><br>二十九年，在中春阳和，方起驾东游。三十一年，徐广奏曰：“更黔首自田土也。”三十二年之碣石，令燕人卢生入海，还奏录图书曰：“亡秦者胡也。”始皇惊，胡者，想必胡虏侵国。遂令蒙恬来问何如。蒙恬奏曰：“须用发将镇守边疆。”帝令蒙恬，兴兵三十万，北伐匈奴，抵拒收河南地四十四县，可筑长城。因地形，用制险塞。临洮至辽东之地延袤万余里，镇压边疆。<br><br>蒙恬领圣旨，起发大兵三十万，为招讨，往河南，起集万民，赴沙场，筑长城万里。威振匈奴。<br><br>始皇灭六国，天下一统。本指望从一世传至二世，三世及于万世，为天子。俄有童谣云：“亡秦者胡也。”于是乃遣蒙恬筑城，以防胡人也。有胡曾咏史诗为证。诗曰：<br><br>　　祖舜宗尧致太平，秦皇何事苦苍生？<br>　　不知祸起萧墙内，虚筑防胡万里城。<br><br>蒙恬往北塞为招讨，管领三十万人，文字下诸郡，三丁抽一，来赴沙场，筑起城墙，不问士宦豪杰之家，尽行起发赴场，如违，差兵捉拿斩首号令。宋朝王荆公有诗道：诗曰：　　秦皇筑城何太愚，天实亡秦非北胡。<br>　　一朝祸起萧墙内，渭水咸阳不复都。三十四年，李斯丞相奏帝：“异时诸侯并争，厚招游学。今天下已定，法令百姓，当家则力农工，士则习学法令。今诸生不师今而学古，以非当世，惑乱黔首，相与非法。闻令下，则各以其学议之：入则心非，出则巷议；夸主以为名，异趣以为高；率群下以造谤。如此弗禁，则主势降乎上，党与成乎下。禁之则便。臣请史官，非‘秦记’者皆烧之。天下有藏诗书百家语者，皆诣守尉杂烧之。有偶语诗书弃市。是古非今者，族。所不去者，唯医药卜筮种树之书耳。若欲有学法者，斩首。”<br><br>后坑儒四百余人，孔子之后，家藏诗书于屋壁，秦皇只留“周易”之书，乃是卜筮之书也，不毁。其余诗书尽行焚毁无留。<br><br>始皇又以咸阳人多，先王宫殿小，乃营作朝宫于渭南上林苑中。南儒章碣有咏史诗道：诗曰：<br><br>　　竹帛烟销帝业虚，关河空锁祖龙居。<br>　　坑灰未冷山东乱，刘项原来不读书。<br><br>始皇作阿房宫，东西五百步，南北五十丈，上可以坐万人，下可以建五丈旗。周驰为阁道，自殿下直抵南山，表南山之巅以为阙，为复道自阿房渡渭属之咸阳，以象天极阁道绝汉抵营室也。<br><br>阿房宫未成，乃发骊山隐宫徒刑者七十余万人，令分作阿房宫。计宫有三百，关外四百余。徙骊邑五万家。士农不事十岁。有侯生，卢生相与谋曰：“始皇为人，天性刚戾自用，狱吏得亲幸，博士备员弗用，大臣，皆受成事。士畏忌讳，谀佞不敢端言其过。事无大小，皆决于上。贪于权势。”于是侯生等乃亡去。<br><br>始皇大怒曰：“卢生等，吾尊赐之甚厚，今乃诽谤我！诸生在咸阳者，吾使人廉问，或为妖言，以乱黔首。”于是使御史悉案问诸生，诸生传相告引，乃自除犯禁者四百六十余人，皆坑之咸阳。使天下知之，以惩后。<br><br>始皇长子扶苏谏曰：“天下初定，远方黔首未集，诸生皆诵法孔子。今若重法绳之，臣恐天下不安，惟上察之。”始皇怒，令扶苏北监蒙恬于上郡筑城墙，即便启行。<br><br>三十七年冬十月，始皇出游。左丞相李斯从，右丞相去疾守。少子胡亥爱慕，请从，上许之。十一月，行至云梦，浮江，下过丹阳，至钱塘，临浙江，上会稽，立石刻颂秦德；并海，西至平原津而病。<br><br>始皇恶言死，群臣莫敢言死事。病益甚，乃令中车府令行符玺事，为玺书，赐公子扶苏曰：“与丧会咸阳而葬。”书在赵高所，未授使者。<br><br>秋七月丙寅，始皇崩于沙丘。李斯见上崩在外，恐诸公子及天下有变，乃秘之不发丧，载辒凉车中。独子胡亥，赵高，并所幸者五六人知之。<br><br>赵高者，生而隐居。始皇闻其强力，通于狱法，举以为中车府令，使教胡亥决狱。胡亥幸之。赵高有罪，始皇令蒙毅治之。毅当高法应死。始皇以高敏于事，赦之，复其官。赵高既雅得幸于胡亥，又怨蒙氏，乃与丞相李斯言：“始皇有二十余子，长子扶苏，群臣皆莫知。”李斯以为上在外崩，无真太子，故秘之，置始皇居辒凉车。后有胡曾咏史诗为证。诗曰：<br><br>　　年年游览不曾停，天下山川欲遍经。<br>　　堪笑沙丘才过处，銮舆风起鲍鱼腥。<br>　　始皇已崩。李斯秘不发丧。乃将帝尸与鲍鱼同载，使臣下只闻鲍鱼腥气，不知始皇尸肉臭腐也。赵高谓公子胡亥曰：“上崩，无诏封王诸子。”胡亥曰：“明父知子，父之命不封诸子，何可言者？”赵高曰：“不然。方今天下之权，存亡在子与高及丞相耳。”胡亥曰：“废兄扶苏而立弟，是不义也；不奉父诏而畏死，是不孝也；能薄而材强因人之功，是不能也。三者逆德，而天下不服。身殆倾危，社稷不血食矣。吾不为也。”赵高曰：“顾小而忘大，后必有害，愿子遂之。”胡亥叹曰：“今大事不发丧，礼未终，岂宜以此事干丞相哉！”赵高与丞相谋。李斯曰：“安得亡国之言，此非人臣所当议也。”赵高议曰：“高入秦宫，管事二十余年，未尝见秦皇以丞相功臣，有封及二世者也。皇帝二十余子，皆君之所知。长子刚毅而武勇，信人而好士，即位，必当以蒙恬为丞相。君终不怀通侯之印，归于乡里，明矣。赵高受诏，教习胡亥，使学以法事数年矣，未尝见过，可以为嗣。”<br><br>李斯曰：“君其反位。斯奉王之诏，听天之命。”赵高曰：“安可危也，危可安也，安危不定，何以明圣？”斯曰：“忠臣不避死而庶几，孝子不勤劳而见危，人臣各守其职而已矣。君其勿复言。”<br><br>赵高曰：“方今天下之权，命悬于天下，高能得志焉，且夫从外制中谓之惑，从下制上谓之贼，君何见之晚？”斯曰：“晋易太子，齐桓兄弟争位，纣王杀亲戚，三者余逆天而宗庙不血食。斯其由人哉。安足为谋！”赵高曰：“上下合同，可以长久；中外若一，事无表里。君听臣之计，则长有封候，世世称孤。善者因祸为福。君何处焉？”<br><br>李斯乃仰天垂泪曰：“独遭乱世，既不能死，安托命哉。”乃与高诈为始皇诏丞相，立子胡亥为太子。更为书赐长子扶苏曰：“扶苏为人子不孝，赐剑自裁。将军蒙恬与太子居外，不匡正，亦宜赐死。”遂发使命，赍鸩酒，封剑而去，往到长城。<br><br>太子扶苏，蒙恬来接圣旨，拆开看，道是：“扶苏为人子不孝，赐剑自裁。蒙恬居外不匡正，亦宜赐死。”使命斟下鸩酒，与扶苏服曰：“汝不怨望朝廷！”扶苏先逼杀蒙恬饮鸩酒。蒙恬告使命曰：“不知皇帝先赐主公死么，后赐蒙恬死？”使命曰：“赐太子先饮酒而死，后令蒙恬死。若不先饮鸩酒，有违父王圣旨，为人之子，不得不孝。”<br><br>扶苏先服酒已死。蒙恬未肯服鸩酒而亡。使命曰：“太子先死，将军只得俱亡，何乃推延？”蒙恬曰：“吾乃何罪？”使命言之蒙恬曰：“君之过矣，而卿弟蒙毅有大罪，法及内史。”蒙恬曰：“今臣将兵三十余万，虽系囚，其势足以倍畔。然自知必死而守义者，不敢辱先人之教，以不敢忘先王也。我何罪于天，无过而死乎？”良久，徐曰：“恬罪固当死矣：起临洮属之辽东城堑万余里，此其中不能无绝地脉哉。此乃恬之罪也。”乃服鸩酒自杀。李斯谋藏诏书，遣使诈敕赐扶苏死。后有胡曾咏史诗为证。诗曰：<br><br>　　举国贤良尽泪垂，扶苏屈死树边时。<br>　　至今谷口泉呜咽，犹似秦人恨李斯。<br><br>话说胡亥发丧。至咸阳，赵高，李斯立胡亥为二世皇帝。九月，葬始皇于骊山，令匠作机弩矢，有所穿近者辄射之，以水银为百川江河大海机相灌输。上具天文，下具地理。后宫非有子者，皆令从死。死者甚众。或言工匠为机藏，皆知之。大事毕，尽将工匠赐鸩酒，尽皆死也。<br><br>二世皇帝即位，年方二十一岁，与赵高谋曰：“朕年少，初即位，黔首未集，效先帝巡行郡县以示强，威服海内，今晏然不巡行，即见弱，毋以臣畜天下。”<br><br>春，二世东行郡县，至辽东而还。夏，至咸阳。二世乃尊用赵高，申法令。乃阴与赵高谋曰：“大臣不伏，官吏尚强，及诸公子必与我争为之，奈何？”赵高曰：“因此时案郡县守尉，有罪者诛之，上以振威天下，下以除去主上生平不喜底。”二世乃行诛杀大臣及诸公子，以过罪连逮少近官三郎无得立者，三郎盖谓中郎，外郎，散郎，官名也。<br><br>郡臣谏者，以为诽谤大吏，持禄取容，黔首振恐。二世皇帝曰：“先帝营阿房宫，今释弗就，是彰先帝举事过也。”复作阿房宫，尽征材士五万人为屯卫咸阳，令教射狗马禽兽，当食者多，度不足，下调郡县转输菽粟刍藁，皆令自赍粮食。咸阳三百里内不得食其谷。<br><br>秋七月，戍卒阳城人陈蕲。是时，发闾左戍渔阳。九百人屯大泽乡。陈胜，吴广皆为屯长。会天大雨，道路不通，度已失期，乃召令徒属曰：“公等皆失期，当斩。而戍死者固什六七。且壮士不死则已，死则举大名耳。王侯将相宁有种乎！”众皆从之。乃诈称公子项燕，称大楚。<br><br>陈胜自立为将军，吴广为都尉，入据陈。陈胜既入陈，张耳，陈余诣门上谒。陈中父老请立陈胜为楚王。涉以问耳，余，对曰：“秦为无道，暴虐百姓，将军出万死之计，为天下除残。”九月，沛人刘邦起兵于沛下；相人项梁起兵于吴；狄人田儋起兵于齐。刘邦字季，为人隆准龙颜，宽仁爱人，意豁如也。常有大度，不事家人生产作业。初为泗上亭长。秦十二里一亭，亭置二长，主督盗贼，为县送徒人往骊山，徒多道亡，自度比至，皆亡之，乃解纵所送徒曰：“公等皆去，吾亦从此逃矣。”徒中壮士愿从者十余人。<br><br>刘季被酒，夜经泽中，有一大蛇当道。季援剑向前挥之，其蛇两段，白气上升空中。夜有一白衣老妪哭而言曰：“吾子西方白帝子也，化为蛇当道，今被赤帝子斩之。”道罢，忽然不见。有胡曾咏史诗为证。诗曰：<br><br>　　白蛇初断路难通，汉祖龙泉血刃红；<br>　　不是咸阳将瓦解，素灵那哭月明中。刘季亡匿于芒砀山泽岩石伴间，数有奇怪。沛中闻之，子弟多往附之者。沛令欲以沛应之，掾主吏萧何，曹参曰：“君为秦吏，今欲背之，率沛子弟恐不听。愿君召诸亡在外者可得数百人。”因劫众，众不敢不听，乃令樊哙召刘季。时刘季之众已数千百人矣。父老乃率子弟共杀沛令，开门迎刘季，立为沛公。曹参，萧何等为收沛中子弟，得三千人，以应沛公。外有项梁者，楚将项燕子也。常杀人，与兄子项籍避仇吴中。籍少时，学书不成，去学剑，又不成。项梁怒之。籍曰：“书足以记名姓，剑一人敌不足学。学万人敌。”于是项梁乃教籍兵法。籍长八尺余，力能扛鼎，才力过人。会稽太守殷通闻陈胜起，欲发兵以应胜，使项梁及桓楚将。<br><br>是时，桓楚亡在泽中。梁曰：“桓，楚亡人，莫知其处，独有项籍知之耳。”项梁乃出诫侄子项籍提刃居外，梁复入与太守坐曰：“请召项籍，令使命去召桓楚。”太子许诺，召籍入。<br><br>须臾，梁瞬视籍曰：“可行矣。”于是，籍遂拔刃，斩太守头。项梁持太守头，佩其印绶。门下大惊，扰乱。籍所击杀数十百人。一府皆惧，人莫敢起。<br><br>项梁乃召故所知豪吏，谕以所为起大事。遂举吴中兵，使人收下县，得精兵八千人。项梁为会稽太守，项籍为裨将，巡下县。籍是时年方二十四，力敌万夫，有拔山举鼎之威。<br><br>话说田儋者，故齐王族也。儋从弟田荣，荣弟田横，皆豪杰人。陈王令周布徇地至狄，狄城太守田儋，佯缚其奴，之庭欲谒见狄令，因击杀狄令，而召豪吏子弟曰：“诸侯皆反秦自立，齐古之建国也。”田儋遂自立为齐王，发兵以击周布。周布军还去。田儋率兵东略齐地。<br><br>二年冬十月，泗川监平将兵围沛公于丰。沛公出与战，破之，令雍齿守丰。十一月，沛公引兵之薛。二世数诮让李斯居三公位，如何令盗如此。李斯恐惧，乃阿二世意，以书对曰：“明主能行督责之术，以独断于上；群臣百姓救过不给，何变之敢图？”二世悦。于是，行督责益严。税民深者为明吏，杀人众者为忠臣。刑者相半于道，而死人日成积于市。秦民益骇惧，思乱。<br><br>剿人范增，年七十，素居家，好奇计，往说项梁曰：“陈胜首事，不立楚后而自立，其势不长。今君起江东，楚蠭起之将，皆争附君者，以君世世楚将，为能复立楚之后也。”于是项梁然其言，乃求得楚怀王孙心。夏六月，立以为楚怀王，从民望也。<br><br>郎中赵高恃恩专恣，以私怨诛杀人众多，恐大臣入朝奏事言之，乃说二世曰：“天子所以贵者，但以闻声，群臣莫得见其面也。陛下富于春秋，未必尽通诸事。今坐朝廷，谴举有不当者，则见短于大臣，非所以示神明于天下也。陛下不如深拱宫中，与臣及。侍中习法者待事，事来，有以揆之，如此，则大臣不敢奏疑事，天下称圣主矣。”<br><br>二世用其计，乃不坐朝廷见大臣，常居禁中，事皆决于赵高。高闻李斯以为言，乃见丞相曰：“关东群盗多，今治阿房宫，聚狗马无用之物，臣欲谏之，为位卑贱，不敢言。此真君侯之事，君何不谏？”李斯曰：“吾欲言之久矣，今时上居深宫，欲见无阶。”赵高曰：“请为君侯上闻语君。”于是，赵高待二世方宴乐，妇人居前，令人告丞相曰：“可奏事。”丞相至宫门，二世怒曰：“吾尝多闲日，丞相不奏事；吾方私燕乐，丞相辄来奏事！”<br><br>赵高因曰：“丞相长男李由为三川太守，与寇盗通同。且丞相外权重于陛下。”二世大怒，遣使按验三川守监与盗通，同状，下斯就狱，根勘招伏。二世大怒，令赵高治之，责李斯与子李由反谋状。<br><br>李斯，李由虽无罪犯，枉受其罪，只得枉招。款状奏上二世，二世喜曰：“微赵高，几为丞相所卖！”遂具五刑，论腰斩咸阳市。<br><br>李斯出狱，与其中子俱执手，顾谓其中子曰：“吾欲与若复牵黄犬，俱出上蔡东门逐狗兔，岂可得乎？”遂父子相哭，而灭三族。有胡曾咏史诗为证。诗曰：<br><br>　　上蔡东门狡兔肥，李斯何事望南归；<br>　　功臣不解谋身退，直待云阳血染衣。<br><br>二世乃以赵高为丞相，事无大小，皆就赵高决之。<br><br>话说项梁兴兵已破章邯。章邯引兵至定陶。再破秦军，有骄色。宋义谏曰：“战胜而将骄卒惰者败。臣为君畏之。”梁弗听，乃令宋义使于齐，中道遇齐使者高陵君显曰：“臣论武信君项梁军必败。”既而章邯已破项梁，乃渡河北击赵。赵数请救于楚。<br><br>高陵君显见楚王曰：“宋义论武信君之军必败，居数日，兵果败，兵未战而先见败。”楚王召宋义以为上将军，项羽为次将，以救赵。诸别将皆属。<br><br>宋义号为卿子冠军。初楚怀王与诸将约，先入关者为王。当是时，秦兵强，常乘胜逐北，诸将莫利先入关。独项羽怨秦之杀项梁，愿与沛公西入关。怀王诸老将皆曰：“项羽为人剽悍猾贼，不可遣。独沛公素宽大长者，可遣。”怀王乃不许项羽，而遣沛公。西略地，收陈王。项梁散兵卒以伐秦。三年冬十月，宋义行兵至安阳不进。项羽曰：“秦围赵急，宜疾引兵渡河，楚击其外，赵应其内，破秦军必矣。”宋义曰：“夫搏牛之虻，不可以破虮虱。今秦攻赵，战胜则兵罢，我承其敝。不胜，则我引兵鼓行而西，必举秦矣。被坚执锐，义不如公；坐运筹策，公不如义。”项羽曰：“将戮力而攻秦，久留不行。今岁饥民贫，士卒食芋菽豆，军无见粮。乃饮酒高会，不引兵渡河。夫以秦之强，攻新造之赵，其势必举赵。赵弱秦强，国家安危，在此一举。今不恤士卒，而徇其私，非社稷之臣也。”十一月，项羽即其帐中斩宋义，乃悉引兵渡河，皆沉船破釜甑，焚庐舍，持三日粮，以示士卒必死。于是，与秦兵遇，九战，大破之。<br><br>高阳人郦食其，为里监门。沛公麾下骑士适食其里中人。食其见谓曰：“吾闻沛公慢而易人，多大略，此真吾之所愿从游。”骑士曰：“沛公不好儒，诸客冠儒冠来者，辄解其冠，溲溺其中，未可以儒生说也。”沛公至高阳传舍，使人召郦生。郦生至，入谒沛公，方踞牀，令二女子洗足。有胡曾咏史诗为证。诗曰：<br><br>　　路入高阳感郦生，逢时长揖便论兵。<br>　　最怜伏轼东游日，下尽齐王七十城。<br><br>沛公召见郦生。郦生长揖不拜曰：“足下必欲诛无道秦，不宜倨见长者。”于是，沛公辍洗，起摄衣，延生上坐，谢之。郦生因言六国纵横时事。<br><br>沛公大喜，赐郦生食。问曰：“计将安出？”郦生曰：“夫陈留天下之冲，四通五达之郊也。今其城中，又多积粟；臣善其令，请得使之，令下足下。<br><br>即不听，足下举兵攻之，臣为内应。”于是遣郦生行，沛公引兵随之，遂下陈留。号郦食其为广野君。郦生常为说客，奉使诸侯。<br>　　初，丞相赵高，欲专秦权，恐臣不听，乃先设验。持鹿献于二世曰：“马也。”二世笑曰：“丞相误耶？谓鹿为马。”问左右，或默或言。赵高阴中谓诸臣曰：“有人言鹿者，以法治之。”后群臣皆畏赵高，莫敢言其过。鹿之与马，非有疑似相类之形，指鹿为马，人莫敢言，则瞽其君之目矣。以忠言为欺，以谗言为信，而人莫敢议，则聋其君之耳矣。二世不知验焉。固不待陈胜，吴广，刘季，项羽之入关，而望夷之贼已迫，至被杀，而终不悟也。<br><br>赵高前数言关东盗，毋能为也。及项羽虏秦将王离等，章邯等军数却，燕，赵，齐，楚，韩，魏皆立为王，率其众西响。沛公将数万人已图武关。<br><br>赵高恐二世怒，诛及其身，乃诈病不朝见。因与女婿咸阳令阎乐谋置易上，更立子婴，阎乐将吏卒千余人，入望夷宫。杀二世胡亥。胡亥曰：“告阎乐，吾乞一郡为王。”阎乐弗许，又曰：“愿为万户侯。”阎乐又弗许。又曰：“愿与妻子为黔首，比诸公子。”阎乐曰：“臣受命于丞相，诛陛下。”道未毕，引兵进杀二世。有胡曾诗为证。诗曰：<br><br>　　一朝阎乐统群凶，二世朝廷扫地空。<br>　　唯有渭川流不尽，至今犹绕望夷宫。<br><br>阎乐报赵高。赵高将二世宝玺佩带，左右百客莫肯从之上殿。高自知天意，不敢篡夺，乃与群臣公子曰：“秦故国称王。只有始皇帝君天下，故称帝。今六国复自立，则秦地益小，不可以空名为帝，宜降为王，如故。”乃立子婴为秦王，授之玺。子婴即位。子婴曰：“丞相赵高杀二世，恐群臣诛之，乃佯以义立我，使我斋见庙，我称病不行，丞相必自来，来则杀之。”<br><br>高令人请子婴谒宗庙，已数人催促，子婴不行。丞相果自往向子婴曰：“宗庙重事，王奈何不行？”子婴暗藏伏武士数十人在帷幕后，则杀赵高于秦宫，夷其三族。有胡曾咏史诗为证。诗曰：<br><br>　　汉祖西征秉白旄，子婴宗庙委波涛。<br>　　谁怜君有翻身术，解向秦宫杀赵高。<br><br>子婴为秦王四十六日，沛公破秦军，至灞上，子婴以系颈以组，白马素车，奉天子玺符，到轵道旁，归降沛公。<br><br>当时，诸将请诛杀子婴。沛公道：“始怀王遣我，故以我为人宽容大度。且它人已降服，杀降不祥。吾不为也。”乃以子婴属吏。<br><br>沛公西入咸阳，还兵灞上，召父老豪杰，来与之约。问父老曰：“尔等苦秦苛虐之法已久，诸侯当来约先入关者，得为王，今吾先入关，当为关中王。今与尔等约法令三章：有杀人者，教尔者如杀；伤人底及做盗贼底，各以其罪治之。其余秦王严法，一回除去。凡我之兴师此来，为诛无道秦与尔父老除害，非敢有所侵夺。尔父老每休怕惧。”父老听得此言，喜欢之甚。各牵牛扛酒，来沛公军前犒军。只怕沛公不来关中为王也。<br><br>项羽为见沛公已入关中，怏怏不悦。统率章邯兵攻新安田地，将秦降卒二十万人，一夜尽行坑杀，不留一人。沛公遣兵去函谷关隘处守把了。<br><br>项羽长驱而来，攻破了关，把咸阳城内尽行戮诛，把咸阳宫室不问官民底，将一炬火烧荡一空。火至三月不灭。发兵将始皇冢掘了，取去殉葬金宝。把那秦皇底骸骨撒放荒郊。<br><br>正月，项羽入关，尊怀王为义帝，自立为西楚霸王。立沛公为汉王。徙魏王豹为魏王。徙赵王歇为赵王。徙燕王广为辽东王。徙齐王市胶东王。立郑昌为韩王。分封六国后，各罢兵就国。<br><br>当年十月，项羽令人促义帝就国，密地令将军吴芮，黔布等伏兵江中，将义帝杀了。诗曰：<br>　　义帝南迁路入郴，国亡身死乱山深。<br>　　不知埋骨穷泉后，几度西陵片月沉。<br><br>沛公听得义帝被项羽谋杀了，统兵来至洛阳新城田地里下寨。有三老董公向马前拦住，进说沛公，上书一道。书曰：“吾闻顺德者昌，逆德者亡。兵出无名，事故不成。必明其为贼，敌乃可服。项羽无道，放弒其主。天下之贼也。夫仁不以勇，义不以力。大王且率三军，为之素服，以□□□□□□四海之内，莫不仰德，此三王之举也。臣愿王图之。”沛公看了再三，称善。即日为义帝发丧，临□举哀三日。然后遣使告报诸侯。乃□檄之道：“天下共立义帝，北面而事之为君；今项羽杀之，大逆不道。今寡人悉发关中兵作楚。如三河之士，有倡义愿从诸侯王击项羽者听。”自此檄文一到，如萧何便为沛公守着关中；韩信便登坛授大将印；张良便运筹帷幄，为沛公军师；陈平出奇计，以间楚君臣，故破赵军，捉赵王歇，虏魏王豹；北举赵代，虏齐王广。如破竹之势，迎刃而解。围楚王项羽于垓下。不五年而成帝业，皆自董公遮说仁义之言谏之。<br><br>夫以始皇，以诈力取天下，包举宇内，席卷天下，将谓从一世事至万世为皇帝。谁料闾左之戍卒，一呼而七庙隳，身死人手，为天下笑。中原失鹿，诸将逐之。神器有归，竟输于宽仁爱人沛公。则知秦尚诈力，三世而亡。三代仁义，享国长久。后之有天下者，尚鉴于兹。诗曰：<br><br>　　始皇诈力独称雄，六国皆归掌握中；<br>　　北塞长城泥未燥，咸阳宫殿火先红。<br>　　痴愚强作千年调，兴感还如一梦通；<br>　　断草荒芜斜照外，长江万古水流东。