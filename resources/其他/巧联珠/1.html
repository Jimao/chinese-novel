文章原本“六经”，“三百篇”为风雅之祖。乃二“雅”三“颂”，登之郊店明堂，而“国风”不削“郑”、“卫”，二“南”以降，贞淫相参，其间巷咏途讴，妖姬佻士，未尝不与忠孝节烈并传不朽。木铎圣人岂不愿尽取而删之，盖有删之而不可得者。 <br><br>器界之内，万物并生，其初漫然不相接也。惟人生于情，有情而后有觉知，有情而后有伦纪也。于是举漫然不相接者而忽为之君臣父子夫妇朋友，以起其忠爱恻怛之思，发其忧愁痛悱之致。至于冷历万劫而缠绵歌舞，不可废也。岂非情之为用！然今使人皆无情，则草木块然，禽兽冥然，人之为人，相去几许。但发乎情，止乎礼义，斯千古之大经大伦，相附以起。世风沦下，宋人务为方幅之言，而高冠大袖，使人望而欲卧；近令词说宣秽导淫，得罪名教。呜呼，吾安得有心人而与之深讲于情之一字哉！ <br><br>烟霞散人博涉史传，假于披览之余，撷逸搜奇，敷以菁藻，命曰《巧联珠》。其事不出乎闺房儿女，而世路诡（山戏）、人事艰楚，大略备此。予取而读之，跃然曰：此非所谓发乎情，止乎礼义者欤！亟授之梓。不知者以为途讴巷歌；知者以为路之“风”、“雅”无愧也。嗟乎，吾安得进近令词家，而与之深讲于惰之一字也哉！ 　　　　　　　　　　　　　　 癸卯槐夏西湖云水道人题 <br>