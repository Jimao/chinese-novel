赵简子死而未葬，而中牟叛，五日，襄子举兵攻之。围未匝，而城自坏者十丈，襄子令退军，吏谏曰：“君殊有罪而城自坏者，天助也。曷为退”襄子曰：“吾闻于叔向曰：‘君子不承人之危，不扼人之险。’使其理城后攻之。”中牟闻之，请降。太康畋于洛之表，十日不返。其弟五人辇其母以従。终失国。汉王欲以赵王如意易太子，吕后问计于张良。曰：“南山有四皓，隐而不仕于秦。太子卑辞延之，若四老人到，扶太子，一助也。”于是东园公、夏黄公、角里先生、绮里季皆随太子入谒。高帝曰：“吾得天下，不到。今従吾儿游，何也？”四老曰：“陛下侮慢，臣等耻来。今太子贤明，臣故佐之。”于是太子乃定。高祖谓戚夫人曰：“羽翼已成，难动摇矣。”<br><br>张嘉祐为相州刺史，至都，询故事。皆云前后太守多不生出郡城，苟不流死则贬。嘉祐按其图籍，自后周尉迟迥死王事始也。乃为迥立庙，四时享之。后三年，入拜大金吾。到吴竞加以冕服，而其后皆荣迁去。<br><br>汉耿寿昌置常平仓，贱时籴粟，贵时减价，恤民，以成为国之体也。唐崔群为相，清名甚重。元和中，自中书舍人知贡举。既罢，夫人李氏因暇日常劝其树庄田以为子孙之计。笑答曰：“余有三十所美庄良田遍天下，夫人复何忧”夫人曰：“不闻君有此业。”群曰：“吾前岁放春榜三十人，岂非良田耶”夫人曰：“若然者，君非陆相门生乎然往年君掌文柄，使人约其子简礼，不令就春闱之试。如君以为良田，则陆氏一庄荒矣。”群惭而退，累日不食。<br><br>唐魏元忠神气刚直，初为洛阳令，有罪戮于都市，已坐讫。天后以元忠有平徐敬业之功，特敕免之。承制者走而传呼释元忠。传呼先至，执捉者扶令起，元忠曰：“敕未至，岂可求生”有顷方至。观者咸服其安闲神异也。隋炀帝无道，杜伏威以齐州叛。炀帝遣陈夌击之。夌下偏裨射中伏威额。伏威怒曰：“不杀射我者，终不拔此箭。”由是奋击而入，获所射者，乃令拔箭毕，然后斩其首，携入夌军中，夌遂大败。<br><br>汉惠帝时，叔孙通讽上曰：“古者春有献，今樱桃熟，愿陛下取之。”献果皆自此始。<br><br>北齐高洋凶暴，贵嫔薛氏有小过，遽杀支解之。抱其股为琵琶弹之，复叹曰：“佳人难再得。”<br><br>唐沧景节度李同捷叛，王智兴帅徐泗兵讨于棣州。时同捷遣一能言者披短褐坐于城上战棚骂智兴，军吏耻之，智兴蒙衣掩耳不忍闻。有一卒曰：“此可用抛石击去其首。”智兴喜曰：“若中，赏汝千万金。”乃具抛发一石，正中其首，随石迸落。军中欢叫，城上飞动。<br><br>汉承宫威名闻于匈奴，匈奴欲识，使人求见宫。宫启帝曰：“域外重人形状魁梧，臣貌丑陋，不如选瑰伟者示之。”帝以大鸿胪卿魏应代之。<br><br>东汉宦者张让、赵忠持国权，引用屠沽人登清贵。灵帝语左右曰：“张常侍是我父，赵常侍是我母。”故卒以灭汉者，赵、张是也。<br><br>张安世每举进贤达，不令其知。或有诣门谢者，安世亦不见。终身恨曰：“安有拜官公庭，谢恩私门乎！”<br><br>虞氏，梁之富人也。起高楼临大道，日夕歌宴击博于上。博者胜，掩口而笑。适有三客过楼下，飞鸢衔腐鼠堕客⊥举面，值其笑。二客相与谋曰：“虞氏富乐久矣，我不侵犯，何为辱我”乃聚众灭其家。谚曰：“骄奢之灾，祸非一致。”<br><br>汉邴丹曼容养志乐，外权势，仕至六百石，即免归，畏权而祸至也。<br><br>张衡死，蔡邕生，时人以邕为张衡后身。<br><br>唐初有阚夌者，善用长刀，刀长丈余，每下刀，毙数人。莫有嗣者。<br><br>薄昭，汉文帝舅。以其杀汉使，文帝不忍行法，乃令朝臣衣丧服哭之。昭遂自尽。或云：昭侍饮，酌酒不满，一郎纠之。昭既归，使人持刀杀纠者。帝闻之，怒，故有此。<br><br>北方有匈奴，形质皆人，而足如马蹄，谓之“马蹄突厥”。<br><br>窦滔久戍，其妻苏氏能词，织锦为回文诗，叙离间阻隔之意以寄之，其理纵横读之皆有旨义。<br><br>贾达年五岁，姊抱听邻家读书，及长，俱能通经籍。姊问曰：“吾未尝教汝，何得致然”答曰：“姊抱听读书，皆省之。”及成人，更博群书。天下闻名，载粟帛受业，而家大富。时人以为贾达“舌耕”。<br><br>钟繇年七十而纳正室。<br><br>卫青，本平阳公主家参乘。驸马曹寿卒，敕令择国中贵居第一者尚之。青最贵，主问之曰：“是常为我参乘，如之何”使者答曰：“当世无如将军者。”遂尚平阳公主。<br><br>汉武帝乳母恃恩，家人纵横。帝怒，乳母流于边，入辞帝。郭舍人谓曰：“母今出时，但屡顾我，当救母不行。”母如其言，乃顾舍人。舍人骂曰：“妪回顾，何为帝壮矣，岂假汝乳耶！”帝于是悦，遂不流乳母。秦优旃侍始皇，立殿上。秦法重，非有诏不得辄动。时天雨甚，武士被盾立于廷，优旃欲救之，戏曰：“被盾郎，汝虽长，立雨中；我虽短，立殿上。”始皇闻之，乃命徙立庑下。汉高祖微时，常与客过其丘嫂食⊥益羹，嫂厌叔，佯为羹尽，忧其釜。高祖怨其嫂。及为帝，封其子为忧羹侯。或问帝，帝曰：“其母不长者。”齐景公时，有一人犯罪，景公怒，令支解之，语曰：“有敢谏者诛！”晏子左手持其头，右手执刀，仰问景公曰：“自古圣主明王，支解人従何而始”景公遽舍之，曰：“罪在寡人。”<br><br>梁元帝眇一目，宠徐姬。姬性妒，后怨帝，每召至，即妆半面见之，意者以帝一目，非为全面也。帝亲杀之。<br><br>尸乡有祝鸡翁，善养群鸡，皆有名呼之。贩卖鸡卵，获亿万。一旦，逃入山，不知所之。<br><br>李怀光既叛于蒲，朝廷以法诛之。有子七人，其长曰銛。谓诸弟曰：“我兄弟不可死于兵卒之手，曾不自裁！”于是执剑俱斩弟首，堆积叠之，立剑于中，以心淬剑，乃洞于胸。闻者伤之。<br><br>郑之管城，有居人郑虔章者，落魄杯酒间，年五十余，无闻焉。日醉归，寝宾署中。夕，引手取酒器，遂为鬼拽臂入坑，逡巡至膊，其人慌叫。亲戚举烛俱至，相与牵争而不能制。渐入，至胸臆，头遂入地，俄然全身陷没，若堕水者。乃合众将锹掘之，深丈余，得一枯骨，可长八九寸，又复旁搜，无所见。因出而葬之。<br><br>王锷为辛京杲下偏裨，杲时帅长沙，甚易之。一旦击球，驰逐既酣，锷仰天呵气，气高数丈，若白练上衔。杲谓妻曰：“此极贵相。”遂以女弟配之。锷终为将相。<br><br>西极有献续弦胶者，帝不信，即断而接之，使人挽拽，及他处断，而接者如故。<br><br>魏国有女子，极美丽，逾时不嫁，以右膝上常患一疮，肿，脓水不绝。遇华佗过，其父问之，佗曰：“使人乘马，牵一栗色犬，走三十里。归而截犬右足挂之。”俄顷，一赤蛇従疮而出入犬足中，其疾遂愈。玄宗朝，有张果老先生者，不知岁数，出于邢州。帝迎于内，礼敬甚。问，无不知者。一旦，有道士叶静能，亦多知解，玄宗问：“果老何人？”静能答曰：“臣即知之。然臣言讫即死，臣不敢言。若陛下免冠跣足敕臣，臣即能活。”帝许之。静能曰：“此混沌初分白蝙蝠精。”言讫，七窍血流，偃仆于地。玄宗遽往，果老徐曰：“此小儿多口过，不谪之，败天地间事耳。”帝哀恳久之，果老以水噀其面，复生。其后果老辞归邢州所隐之处，俄然不知所往。<br><br>后汉刘焉，字君卿。灵帝时为太常，见王室多故，意求之交阯，欲避难。侍中董扶谓焉曰：“常见益州有天子气。”焉乃求益州。遂拜之。既而至蜀，思扶之言，咸造乘舆旌旗，一如王者之制。忽一旦，天火下烧，所造作物荡尽。焉疽背而死。<br><br>始皇时，长安县忽有大水涨而欲没县。主簿全干入白，明府谓干曰：“今日卿何作鱼面”干曰：“明府亦作鱼头。”言讫，遂陷为湖。<br><br>唐宰相王涯，奢豪其极。庭穿大井，合木为柜，严其锁阴，天下宝玉珍珠琼璧，投置水中，汲水供涯所饮。未几犯法，为天兵枭戮而赤族，涯骨肉色并如金。<br><br>《神异记》注曰：西南大荒中，有兽，形如兔，人面而能言，心常欺人，言东即西，言南即北，其名曰“诡”。<br><br>吴孙权猎于武昌，有神女见，曰：“今日当猎异兽。”忽然不见。俄顷，猎得一豹。女复见，曰：“可竖其尾于我处而立祠焉。”或曰，豹尾之设，自孙权始焉。<br><br>《三十国春秋》：伪前梁张重华在梁州，欲诛西河张祚。祚厩马数十匹，同时皆无尾。未几祚遇祸。<br><br>唐贾直言，德宗朝父泄漏禁中事，帝怒，赐鸩酒。直言白中使，请自执器以饮其父。中使然之。直言既持杯而自饮之，立死。酒自左足间出，复活。具奏，遂流其父于南海。遇恩归，还东平。以劲直名闻，拜谏议大夫。直言妻董氏，亦奇节。直言随父流所，谓董氏曰：“先死莫期，不得相见。”令其改适。董入室以绳缚发，取笔令直言封之，启曰：“非君不解，毕死不开。”其后二十二年再会，旧题宛然。以油沐之，其发俱堕。<br><br>太宗朝罢归而含怒曰：“终须杀此田舍奴！”文献皇后问曰：“大家嗔怨谁也？”帝曰：“只是魏征老兵，对众辱我。”后入院，衣褕翟，下殿拜。帝惊问曰：“何也？”后曰：“妾闻主圣臣忠。征能直言，非大家圣德，不有忠臣。妾敢为贺。”帝大悦，益重魏征。<br><br>曹操密语左右一人曰：“汝明日可挟一刃入吾室中，吾令人执汝，汝勿言，吾有重报于汝。”其人不悟，遂缄默至于死。操用此以惑众，能察人眉睫之用也。<br><br>子贡一出，存鲁、乱齐、破吴、强晋而霸越。<br><br>唐张文成七登科选，员半千云：“张子之文如青钱，万拣万中。”时人以文成为“青钱学士”。<br><br>唐狄仁杰为大理寺丞，申中上考〖功驳下，问：“有何劳绩”寺复执申曰：“岁凡断狱一万二千。”考功特升上下考。齐高洋残酷，其弟南阳王淖献计，令取群蝎置斛中，倮断一人为蝎所螫，哀号宛转，不胜其苦。洋笑，飞书谓其弟曰：“有此乐事，何不早言之”<br><br>玄宗御勤政楼，于下百戏，坐安禄山于东阅看。肃宗谏曰：“历古今无臣下与君王同坐阅戏者。”上曰：“渠有异相，故禳之。”又尝与之夜宴，禄山醉，化为猪而龙头。左右遽告，帝曰：“渠龙首猪身，无能为也。”终不杀之，卒乱中国。<br><br>河上公尝居河上，不知姓字，无营欲，不履城郭。文帝召之，不至，乃就见之。自云穷《老子》一经，甚侮侵于世。与帝语之，帝曰：“吾，君也；公，卿也。岂无敬君之礼乎”公遂跃起空中，曰：“吾上不在天，下不在地。帝虽尊，于我何加！”帝谢之，乃下。共论《老子》经之义，帝不能屈。<br><br>陆云有笑癖，尝谒司空张华，华多须，以袋盛之，云见华，不及拜而笑倒。又尝自服缞绖上船，见水中影，笑而堕水，几至于死。<br><br>太宗以魏征为人镜，谓左右曰：“以古为镜见成败，以铜为镜知美丑，以人为镜知善恶。吾用此三镜以辨兴衰。今魏征死，吾失一镜。”李衡，江陵种橘千树，岁收其利。谓其子曰：“吾有木奴千头，可为汝业，当终身衣食也。”<br><br>祭彤为辽东太守三十年，帝嘉其功，赐钱百万。周亚夫平七国归，不得任用，怏怏不乐。帝觉之，因宴与肉，大胾不设筋。亚夫有怨色。帝付廷尉。饥食藁席九十日，至俄死。先时人相其有纵理入口，当饿死，果然。<br><br>吕蒙随姊夫邓当击贼，年十六，呵叱而前。当不能禁止。归言于母曰：“贫贱谁可居设有功，富贵可致。”又曰：“不探虎穴，焉得虎子”遂成大名。<br><br>隋文帝在位时，已无道。天下船长三丈，谓其既大，必能藏匿奸党，并令没入官。<br><br>昔有人出行，逢一兔走，头击树而死，其人得之。后日日忘家失业，专坐此树下守兔。有过者见之，问：“汝何守株也如是”后汉窦武生时，其母并生一蛇，乃送山中。及武母死，有大蛇至母棺柩侧，蜿蜒磕头血流而去。<br><br>郅都为济南太守，诛豪族三百余家，不顾妻子。<br><br>后汉韦逞母宗氏，博究经典，置生徒一百二十人，隔纱窗授业。荀菘有女名灌。菘为襄阳太守，为杜鲁所围，菘欲求救于平南将军石览。灌年十三，率勇士千余人，逾城突围，且战且前，诣览乞救。览假兵救菘，贼遂走散。<br><br>契苾何力，西番酋种太守，授右骁卫将军，早立功勋。太守征辽，至白雀城，为贼所围，腰中贼槊疮极重。帝因传令，及拔贼城，得行槊者高突鹁雏。太宗捉付何力，令自杀。曰：“犬马犹为其主，况于人乎彼为其主，用刃而刺臣者，是勇也。本不相识，岂是冤仇。”遂舍之。<br><br>郄超有旷世之度，每有寒素后进，力引拔之。死日，为其作诔者四千余人。<br><br>鲁肃以义气周急为意。周瑜为居巢长，居母丧，过肃求粮。时肃有米两囤，各三千斛，指一囤与瑜。瑜奇之，遂定交。卒霸吴。<br><br>晋王浑妻钟氏，名琰，有藻鉴。生女子淑，求夫，有兵家之子甚俊，欲妻之。令与群吏处，琰自帷中窃视之，曰：“此人才足拔萃，然地寒寿促，不足展其器。”遂止。其人数月卒。伊尹负鼎以干汤，汤令调味甚甘，得进见。汤问之，答曰：“使臣调国亦如是。”遂以为相，果成王道。玄宗幸蜀，裴士淹従驾。马上以商较当时卿相，士淹曰：“姚元之如何？”上曰：“才而健者也。“宋璟如何？”上曰：“贤而泥者也。”论及数十人，皆当其目。末曰：“李林甫如何？”上曰：“妒贤嫉能，古今无比。”士淹曰：“若陛下知之，何委用如此之深也！”上俯首而无言。<br><br>晋杜预拜荆州，贺客皆集，羊琇与裴楷后至⊥坐连床，琇怒曰：“杜预以连榻待客。”拂衣而出。武宗朝宰相李德裕奢侈极，每食一杯羹，费钱约三万，杂宝贝珠玉雄黄朱砂煎汁为之。至三煎，即弃其滓于沟中。汉昭帝纳上官桀孙女，其父名安，策立为后，方年六岁。<br><br>唐萧颖士，开元中，年十九岁，擢进士第。儒、释、道三教，无不该博。然性褊躁，忿戾无比。常使一佣仆，曰杜亮。每一决责，便至疮痍，养平复，为其指使如故。人有劝亮曰：“子，佣夫也。何不适善主，而自苦若是”答曰：“愚岂不知但爱其才，慕其博奥。”以此恋恋不能而卒至于死也。<br><br>吴诸葛恪妻晨起对妆台，一婢侍后，忽跃身触栋，张目大叫曰：“室家被害。”有顷，家人归曰：“恪为孙峻所杀。”陈仲弓《异闻记》曰：“张广定者，遭乱避地，有一女子，四岁，不能走，又不忍弃之，乃悬笼于古冢中，意谓他日得骸骨。及三年，归引取之，见其尚活。问之，女答曰：“食尽则馁，见其旁有物，引颈呼吸，则效之，故能活。”广定入冢视之，乃一龟也。陈寔之言，固当不妄。<br><br>玄宗偶与宁王博，召太真妃立观，俄而风冒妃帔，覆乐人贺怀智巾帻，香气馥郁不灭。后幸蜀归，怀智以其巾进于上，上执之潸然而泣，曰：“此吾在位时，西国有献香三丸，赐太真，谓之瑞龙脑。”晋荀爽女适阴瑜，周岁，瑜卒。爽以女才高气逸，愍其少寡，欲夺志再嫁郭奕，遣所亲人问之。女私挟刃至，爽夺之。其后广集亲族，设大宴，方合，令奕突出见之。女令四角备烛，与奕相见。奕但危坐。即令备浴，女遣二侍者出家以取他物，乃刺臂血书扇曰：“以尸还阴氏。”自缢而死。<br><br>昔者愚公居山之阴，而出入有阻，乃勖励子孙移之。山神见曰：“山极崇高，汝何可移”公曰：“吾生有子，子复有孙，子子孙孙，誓而移之，何为不可”于是神命夸娥氏为移之。<br><br>秦于骊山之下，坑儒士二百四十人，焚诗书，皆用李斯之计，欲愚黔首焉。<br><br>赫连勃勃，本号屈子，自改其姓云赫连勃勃，言辉赫与天连。杀人，积其头为京观，谓之髑髅台。蒸土筑城，锥刺入，即杖筑者死；刺之不入，即锻锥者死。其造器，射入甲者，杀铠匠；不入者，杀弓匠。莫知所措。<br><br>梁周兴嗣为散骑常侍，聪明多才思。武帝出千言，无章句，令嗣次之，因成《千字文》。归而两目俱丧。及死，开视之，心如掬燥泥。<br><br>刘幽求自朝邑尉为中书舍人，三日内拜相。<br><br>太宗谓虞世南一人有五绝：一曰博闻，二曰德行，三曰书翰，四曰词藻，五曰忠直。图形凌烟，寿年八十一终。<br><br>公孙瓒既杀刘虞，则见有胜己者皆杀之。男子年七岁者，不许入城。传达皆用妇人，令语音雄者宣扬其命。<br><br>袁绍逼急，乃先缢其妻儿姊妹，然后自赴火而死。魏武残人性命，重伎艺。有一歌儿性甚慧，而声响入云。操爱其声未忍杀，乃于群妾中求得二人，声如歌者，密令教授，数月乃成。听之，立杀其前者。<br><br>范粲，字承明。时齐王芳被废，承明哭甚恸，因不仕。景王辅政，召之不赴，称疾，佯狂不言，足不履地，人不闻音。家有婚姻，咨访之，合意者，即色不变；否者，即卧寝不安。家人以此候其旨于所寝之车。唐狄仁杰为安抚使，除去淫祠一千二百所。<br><br>张巡守宁陵，事急心孤，每战，喊一声，即雁数行飞逆。阮籍居母丧，有吊客至，籍哭，即呕血，毁瘠骨立。<br><br>时苗为寿春令，谒治中蒋济，济醉，不见之。归而刻木为人，书曰：“酒徒蒋济”，以弓矢射之。牧长闻之，不能制。<br><br>季孙相鲁，家无衣帛之妾，枥无食粟之马。<br><br>哀牢夷，其先有妇人名沙壹，居哀牢山，捕鱼水中，触沈木若有感，因妊孕，十月而生十子。今西南夷，其裔也。<br><br>唐高祖起义并州，弟三女柴绍妻聚兵鄠、杜间以应高祖。高祖登位后，封平阳公主，号“娘子军”，克著勋绩。获封邑不因夫子者，葬用卤簿，自此始。<br><br>魏文侯问孤卷子曰：“父子兄弟臣贤，足恃乎”对曰：“父贤不过尧，而丹朱傲；子贤不过舜，而瞽瞍拘；兄贤不过舜，而象傲；弟贤不过旦，而管诛；臣贤不过汤武，而桀纣伐。君欲理国，贤可恃乎！”<br><br>常摐有疾，老子曰：“先生疾甚，能无教语弟子乎！”摐乃大其口示老子，曰：“舌存乎！”曰：“存。岂非柔耶”“齿亡乎”曰：“亡。岂非刚耶”枞曰：“天下事尽矣。”<br><br>子产闻妇人哭，使人执而拘之。果手刃其夫者。御者问曰：“何以知之”子产曰：“夫人所亲也，有病则忧，临死则哀。今夫巳死，不哀而惧，是以知有奸也。”<br><br>隋朝徐德言妻陈氏，叔宝妹。因惧乱不能相保，德言乃破一镜分之，以为他年不知存亡，但端午日各持其半镜于市内卖之，以图相合。至期适市，果有一破镜。德言乃题其背曰：“镜与人俱去，镜归人不归。无复嫦娥影，空余半月辉。”时陈氏为杨素所爱。见之，乃命德言对饮，三人环坐，令陈氏赋诗一章，即还之。陈氏诗曰：“今日何迁次新官对旧官。笑啼俱不敢，方验作人难。”素感之，乃还德言。昔宇宙初开之时，只有女娲兄妹二人在昆仑山，而天下未有人民，议以为夫妻，又自羞耻。兄即与其妹上昆仑山，兄曰：“天若遣我兄妹二人为夫妻而烟悉合；若不使，烟散。”于是烟即合，其妹即来就兄，乃结草为扇，以障其面。今时人取妇执扇，象其事也。<br><br>羊角哀、左伯陶二人为友而贤。俱诣道途，其造风雨，粮尽，计不俱存。角哀乃并粮与伯陶，得济；角哀入空树中饿死。<br><br>刘仁轨为相，其従父、昆弟皆为北海县邑吏，人有劝曰：“若与君相同籍，而独苦差科。”答曰云云。<br><br>汉张良，字子房。少时行至圯桥，忽于桥上见老父堕履桥下，顾良曰：“可取履。”良欲殴，视为老，俯为下履。老人曰：“孺子可教。明日早为期。”良往，已在桥。谓良：“与我期，何后也明日复来。”良于是夜半往之，少顷，父至，怀中取书一帙付良，曰：“读之，王者师。”因使去，戒良曰：“后十年济北谷城相见，即我也。”良佐汉王，为帝师。后往济北谷城问，人曰：“此黄石公庙。”即立祠。<br><br>汉武帝迁淮南厉王于蜀巴，道病死。人歌曰：“一尺布，尚可缝；一斗米，尚可舂。兄弟二人不相容。”《韩子》：齐王好竽，每欲听，必三百人齐吹之，南郭先生，不知竽者。滥求百人中，吹竽食禄。宣王薨后，王即位，曰：“寡人好听竽，欲一一吹之。”南郭先生惭而退逃。今冒禄者，亦多如此。<font color="#cc0000">◎补佚</font><br><br>晋武帝哭羊祜，冬月涕泗交下，凝须为冰。<br><br>《东方朔内传》云：秦并六国，太白星窃织女侍儿梁玉清、卫承庄，逃入卫城少仙洞，四十六日不出。天帝怒，命五岳搜捕焉。太白归位。卫承庄逃焉。梁玉清有子名休，玉清谪于北斗下，常舂；其子乃配于河伯，骖乘行雨。子休每至少仙洞，耻其母淫奔之所，辄回驭，故此地常少雨焉。<br><br>淮南有居客卢婴者，气质文学，俱为郡中绝。人悉以卢三郎呼之。但甚奇蹇，若在群聚中，主人必有横祸，或小儿堕井，幼女入火，既久有验。人皆捐之。时元伯和为郡守，始至，爱其材气，特开中堂设宴，众客咸集。食毕，伯和戏问左右曰：“小儿堕井乎！”曰：“否。”“小女入火乎！”曰：“否。”伯和谓坐客曰：“众君不胜故也。”顷之合饮，群客相目，惴惴然。是日，军吏围宅，擒伯和弃市。时节度使陈少游甚异之，复见其才貌，谓曰：“此人一举，非摩天不尽其才。”即厚与金帛宠荐之。行至潼关，西望烟尘，有东驰者曰：“朱泚作乱，上幸奉天县矣。”扬州西灵塔，中国之尤峻峙者。唐武宗末，拆寺之前一年，有淮南词客刘隐之薄游明州，梦中如泛海，见塔东渡海，时见门僧怀信居塔三层，凭阑与隐之言，曰：“暂送塔过东海，旬日而还。”数日，隐之归扬州，即访怀信。信曰：“记海上相见时否？”隐之了然省记。数夕后，天火焚塔俱尽，白雨如泻。旁有草堂，一无所损。陈霸先未贵时，有直阁吏史溥，梦有人朱衣执玉简，自天而降。简上金字书曰：“陈氏五世，三十四年。”及后主降隋，史溥尚在。<br><br>李源，洛城北惠林寺住。以其父憕为禄山所害，誓不履人事，不婚，不役僮仆。暮春之际，荫树独处，有一少年，挟弹而至，源爱其风秀，与之驯狎，问其氏行，但曰“武十三”。其依阿，不甚显扬。讯其所居，或东、或西、或南、或北不定。源叔父为福建观察使，源修觐礼；武生亦云有事东去。同舟共载，行及宋之谷熟桥，携手登岸，武曰：“与子诀矣。”源惊讯之，即曰：“某非世人也。为国掌阴兵百有余年，凝结此形。今夕，托质于张氏为男子，十五得明经，后终邑令。”又云：“子之禄亦薄，年登八十，朝廷当以谏议大夫征。后二年，当卒矣。我后七年，复与君相见。”言讫，抵村户，执手分袂。既而张氏举家惊喜，新妇诞一男。源累载放迹闽南，及还，省前事，复诣村户。见一童儿形貌类武者，乃呼曰：“武十三相识耶！”答曰：“李七健乎！”其后宪宗读国史，感叹李憕、卢奕之事，有荐源名，遂以谏议大夫征。不起。明年，源卒于惠林寺。张终于宣州广德县令。宝历二年，崔従镇淮南。五月三日，瓜步镇申浙右试竞渡船十艘，其三船平没于金山下，一百五十人俱溺死。従见申纸叹愤。时军司马皇甫曙入启事，与従同异之。座有宋生归儒者语曰：“彼之祸不及怪也，此亦有之，人数相类，但其死不同耳。”浃日，有大宴，陈于广场，百戏俱呈。俄暴风雨，庭前戏者并马数百匹，系在庑下，迅雷一震，马皆惊奔，大庑数十间平塌。凡居其下者俱压死。公令较其数，与浙右无一人差焉。管宁死辽东三十七年，归柩而阻海风，同行数十船俱没。惟宁船望见火光，投之，得岛屿。及上岸，无火亦无人。玄晏先生以为积善之感。<br><br>宋则家奴执弩弦断，误杀其子。则不之罪。<br><br>陈子昂，蜀射洪人。十年居京师，不为人知。时东市有卖胡琴者，其价百万，日有豪贵传视，无辨者。子昂突出于众，谓左右：“可辇千缗市之。”众咸惊，问曰：“何用之”答曰：“余善此乐。”或有好事者曰：“可得一闻乎！”答曰：“余居宣阳里。”指其第处。”并具有酒，明日专候。不唯众君子荣顾，且各宜邀召闻名者齐赴，乃幸遇也。”来晨，集者凡百余人，皆当时重誉之士。子昂大张宴席，具珍羞。食毕，起捧胡琴，当前语曰：“蜀人陈子昂有文百轴，驰走京毂，碌碌尘土，不为人所知。此乐，贱工之役，岂愚留心哉！”遂举而弃之。舁文轴两案，遍赠会者。会既散，一日之内，声华溢都。时武攸宜为建安王，辟为记室。后拜拾遗。归觐，为段简所害。<br><br>蜀将关羽善抚士卒而轻士大夫，张飞敬礼士大夫而轻卒伍，二将俱不得其中，亦不得其死。<br><br>周世，东海之上，有勇士甾丘，以勇闻于天下。过神泉，令饮马。其仆曰：“饮马于此者，马必死。”丘曰：“以丘之言，饮之。”其马果死。丘乃去衣拔剑而入。三日三夜，杀二蛟一龙而出。雷神随而击之，十日十夜，眇其左目。要离闻而往见之。丘出送有丧者，要离往见丘于墓所，曰：“雷神击子，十日十夜，眇子左目。夫天怨不旋日，人怨不旋踵。子至今弗报，何也？”叱之而去。墓上振愤者不可胜数。要离归，谓人曰：“甾丘，天下勇士也。今日我辱之于众人之中，必来杀我。暮无闭门，寝无闭户。”丘至夜半果来。拔剑柱颈曰：“子有死罪三：辱我于众人之中，死罪一也；暮无闭门，死罪二也；寝不闭户，死罪三也。”要离曰：“子待我一言而后杀也。子来不谒，一不肖也；拔剑不刺，二不肖也；刃先词后，三不肖也。子能杀我者，是毒药之死耳。”丘收剑而去，曰：“嘻！天下所不若者，唯此子耳。”<br><br>晋桓石虔有材干，趫捷绝伦。随父豁在荆州，于猎围中，见猛虎被数箭而伏。诸督将素知其勇，戏令拔箭。石虔因急往，拔一箭，猛虎踞跃，石虔亦跳，高于猛兽。复拔一箭而归。时人有患疾者，谓曰：“桓石虔来。”以怖之，病者多愈。北齐将彭乐勇猛无双。时神武率乐等十余万人，于沙苑与字文护战。时乐饮酒，乘醉深入。被刺，肝肚俱出，内之不尽，截去之。复入战。护兵遂败，相枕籍死者三万余人。唐朝承周隋离乱，乐悬散失，独无征音。国姓所阙，知者不敢言达其事。天后末，御史大夫李嗣真密求之不得，一旦秋爽，闻砧声者在今弩营，是当时英公宅。又数年，无由得之。其后徐敬业反，天后潴其宫。嗣真乃求得丧车一镡，入振之于东南隅，果有应者。遂掘之，得石一段。裁为四具，补乐悬之阙。后享宗庙郊天，挂簨虡者，乃嗣真所得也。<br><br>鲍瑗家多丧及病，淳于智为筮之。卦成云：“宜入市门数十步，有一人持荆马鞭，便就买取，悬东北桑树上。无病，三年当得财。”如其言。后穿井得钱及铜器二十万。唐李佐，山东名族。少时因安史之乱，失其父。后佐进士擢第，有令名，官为京兆少尹。阴求其父。有识者告后，往迎之于鬻凶器家。归而奉养，如是累月。一旦，父召佐，谓曰：“汝孝行绝世。然吾三十年在此党中，昨従汝来，未与流辈谢绝。汝可具大猪五头，白醪数斛，蒜齑数瓮，薄饼十拌，开设中堂，吾与群党一酧申款，则无恨矣。”佐恭承其教，数日乃具。父散召两市善◆歌者百人至。初则列坐堂中，久乃杂讴，及暮皆醉。众扶佐父登榻，而◆歌一声，凡百齐和。俄然相扶父出，不知所在。行路观者亿万。明日，佐弃家人入山，数日而卒。<br><br>唐长庆、太和中，王初、王哲，俱中科名。其父仲舒显于时。二子初宦，不为秘书省官，以家讳故也。既而私相议曰：“若遵典礼避私讳，而吾昆弟不得为中书舍人、中书侍郎、列部尚书。乃相与改讳，只言仲字可矣。”又为宣武军掌书记。识者曰：“二子逆天忤神，不永。”未几相次殒谢。<br><br>至德元年，史思明未平，卫州有妇人侯四娘等三人，刺血谒于军前，愿入义营讨贼。王凝之妻谢道韫。王献之与客谈义不胜，道韫遣婢白曰：“请与小郎解围。”乃施青绫步障自蔽，与客谈⊥不能屈。北齐侍御史李广，博览群书，修史。夜梦一人曰：“我心神也。君役我太苦，辞去。”俄而广疾卒。隋文帝未贵时，常舟行江中。夜泊中，梦无左手。及觉，甚恶之。及登岸，诣一草庵。中有一老僧，道极高。具以梦告之。僧起贺曰：“无左手者，独拳也。当为天子。”后帝兴建此庵为吉祥寺。居武昌下三十里。<br><br>贞元中，吴郡进士李赤者，与赵敏之相同游闽。行及衢之信安，去县三十里，宿于馆厅。宵分，忽有一妇人入庭中。赤于睡中蹶起下阶，与之揖让。良久即上厅，开箧取纸笔，作一书与其亲，云：“某为郭氏所选为婿。”词旨重叠，讫，乃封于箧中。复下庭，妇人抽其巾缢之。敏之走出大叫，妇人乃收巾而走。及视其书，如赤梦中所为。明日，又偕行。南次建中驿，白昼又失赤。敏之即遽往厕，见赤坐于床，大怒敏之曰：“方当礼谢，为尔所惊。”浃日至闽，属寮有与赤游旧者，设宴饮次，又失赤。敏之疾索于厕，见赤僵仆于地，气已绝矣。<br><br>唐大历元年，周智光为华州刺史，劫剥行侣，旋欲谋反。遣吏邵进，潜往京，伺朝廷御伐之意。进归，告曰：“朝廷无疑公之心。”光怒，以其叶朝廷而绐于己，遽命斩之。既而甚悔，速遣送其首付妻儿。妻即以针纫颈。俄顷复活，以药傅之。然犹惧智光。使人告光曰：“进本蒲人，今欲归葬。”光亦赒赙之。既至蒲，浃旬，其疮平愈。乃改姓他游。后三十年，崔颙为宋州牧，晨衙，有一人投刺，曰：“敕吏。”颙召见，讯其由。进曰：“明公昔为周智光従事。”因叙其本末。颙乃省悟，与缣帛。揖之而去。汉夏侯婴以功封滕公。及死将葬，未及墓，引车马踣地不前。使人掘之，得一石室。室中有铭曰：“佳城郁郁，三千年见白日。吁嗟！滕公居此室。”遂改卜焉。李灌者，不知何许人。性孤静。常次洪州建昌县，倚舟于岸。岸有小蓬室，下有一病波斯。灌悯其将尽，以汤粥给之。数日而卒。临绝，指所卧黑毡曰：“中有一珠，可径寸。”将酬其惠。及死，毡有微光溢耀。灌取视得珠。买棺葬之，密以珠内胡口中，植木志墓。其后十年，复过旧邑。时杨凭为观察使，有外国符牒，以胡人死于建昌逆旅，其粥食之家，皆被梏讯经年。灌因问其罪，囚具言本末。灌告县寮，偕往郭墦伐树，树已合拱矣。发棺视死胡，貌如生，乃于口中探得一珠还之。其夕，棹舟而去，不知所往。<br><br>陇州吴山县，有一人乘白马夜行，凡县人皆梦之语曰：“我欲移居，暂假尔牛。”言讫即过。其夕，数百家牛及明皆被体汗流如水。于县南山曲出一湫，方圆百余步。里人以此湫因牛而迁，谓之“特牛湫”也。<br><br>齐庄公时，有里征者，讼三年而狱不决。公乃使二人具一羊，诅于社。二子将羊而刺之，洒其血，羊起触二子，殪于盟所。<br><br>梁夏侯亶为九列，家贫而好置乐。妓无衣装饰，客至，即令隔帘奏曲。时人以帘为夏侯妓衣。<br><br>尉迟敬德善夺槊，齐王元吉亦善用槊，高祖于显德殿前试之，谓敬德曰：“闻卿善夺槊，令元吉执槊去刃。”敬德曰：“虽加刃，亦不能害。”于是加刃。顷刻之际，敬德三夺之，元吉大惭。<br><br>李适之入仕，不历丞簿，便为别驾；不历两畿官，便为京兆尹；不历御史及中丞，便为大夫；不为两省给舍，便为宰相；不历刺史，便为节度使。贺知章乘醉赋诗，问左右曰：“纸多少”纸尽诗穷。长兴于相悰与举人裴丘友善。丘有一古镜，所常宝者。悰布素时，曾一照，分明见有朱衣吏导従。他皆类此。其镜旋亦坠矣。丞相邹平公段文昌，负才傲俗，落泊荆楚间。尝半酣，靸履于江陵大街往来，雨霁泥甚，街侧有大宅枕渠，公乘醉于渠上脱履濯足，旁若无人。自言：“我作江陵节度使，必买此宅。”闻者皆笑。其后果镇荆南，遂买此宅。崔圆微时，欲举进士，于魏县见李含章。云：“君合武举出身，官更不停，直至宰相。”开元二十三年，应将帅举，又于河南充乡贡进士。其日于福唐观试，遇敕下便于试场中召拜执戟，参谋河西军事。后官果不停，不逾二十年拜中书令、赵国公。又圆常作司勋员外，初释服，往见会昌寺克慎师，师笑云：“人皆自台入省，公乃自省入台。従此常合在枪槊中，后当大贵。”无何为刑部员外郎兼侍御史，充剑南节度。后入剑门，每行常有兵戈，未逾一年，便致勋业。崔入蜀，常自说其如此。<font color="#cc0000">◎附录</font><br><br>唐许敬宗奢豪，尝造飞楼七十间，令妓女走马于其上，以为戏乐。大历中，将作少匠韩晋卿女，适尚衣奉御韦隐。隐奉使新罗，行及一程，怆然有思，因就寝，乃觉其妻在帐外，惊问之。答曰：“愍君涉海，志愿奔而随之。人无知者。”隐即诈左右曰：“欲纳一妓，将侍枕席。”人无怪者。及归，已二年。妻亦随至。隐乃启舅姑，首其罪。而室中宛存焉。及相近，翕然合体。其従隐者，乃魂也。<br><br>晋羊祜三岁时，乳母抱行，乃令于东邻树孔中探得金环。东邻之人云：“吾儿七岁堕井死。曾弄金环，失其处所。”乃验祜前身，东邻子也。唐敦煌李鹬，开元中，为邵州刺史，挈家之任，泛洞庭，时晴景，登岸，因鼻衄，血沙上，为江鼍所舐。俄然复生一鹬，其形体衣服言语，与其身无异。鹬之本身，为鼍法所制，絷于水中。其妻子家人迎奉鼍妖就任。州人亦不能觉悟。为郡几数年。因天下大旱，西江可涉，道士叶静能自罗浮山赴玄宗急诏，过洞庭，忽沙中见一人面缚，问曰：“君何为者”鹬以状对。静能书一符帖巨石上，石即飞起空中。鼍妖方拥案晨衙，为巨石所击，乃复本形。时张说为岳州刺史，具奏，并以舟楫送鹬赴郡，家人妻子乃信。今舟行者，相戒不沥血于波中，以此故也。