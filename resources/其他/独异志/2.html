吴公子光飨王僚，令专诸侍。置剑于蒸鱼腹中，因进鱼，抽剑刺杀王僚。 <br><br>晋羊祜，字叔子，为荆州守，有恩及闾里。及死，阖境并不言祜字，其有同音，亦改讳之。襄阳百姓于岘山立堕泪碑。 <br><br>王允欲杀蔡邕，马日磾曰：“邕逸才多艺，详汉传事，何可害之”允曰：“汉武不杀司马迁，使作谤书流于后。今岂可使佞臣执笔，我辈等蒙其讪议耶”遂杀之。 <br><br>魏陈寿撰《三国志》，丁廙、丁仪俱有盛名于魏，寿谓其子曰：“与我千斛米，当为尊公立佳传。”其子不与之。遂不作传。 <br><br>晋王蒙、刘惔并为中书侍郎，及宋，辅政，俱加侍中。时人故号为“入室之宾”也。 <br><br>汉赵尧为周昌侍御史，人谓之曰：“赵尧乃奇士也，必代君为大夫。”昌曰：“尧，刀笔吏。何至此也”后昌为赵王相，高帝持大夫印，视尧曰：“无以易尧。”乃授尧。 <br><br>帝问王夷甫曰：“寿阳以东常涝，寿阳以西常旱，何也”更甫曰：“寿阳以东，吴人，亡国哀音，鼎足强邦，一朝失职，叹愤为阴，阴积成水，故常涝；寿阳以西，中国，新平强吴，美宝尽入，志盈心满，常欢娱，故旱。” <br><br>因畅为河南尹，时久旱，祷祠无应，乃收葬傍城客死骸骨百余具。遽降大雨，年谷丰稔。 <br><br>后魏曹彰，性倜傥。偶逢骏马，爱之，其主所惜也。彰曰：“余有美妾可换，唯君所选。”马主因指一妓，彰遂换之。马号曰“白鹘”。后因猎，献于文帝。 <br><br>《武陵记》日：后汉马融勤学，梦见一林，花如绣锦，梦中摘此花食之。及寤，见天下文词，无所不知。时人号为“绣囊”。 <br><br>崔豹《古今注》：齐王后怨死，尸化为蝉，遂登庭树，嘒唳而鸣。后王悔恨，闻蝉即悲叹。 陈宣帝时，扬州人严泰江行逢渔舟，问之，云：“有龟五十头。”泰用钱五百赎放之。行数十步，渔舟乃覆。其夕，有乌衣五十人扣泰门，谓其父母曰：“贤郎附钱五百，可领之。”缗皆濡湿。父母虽受钱，不知其由。泰归，问焉，乃赎龟之异。因以其居为寺。里人号“法严寺”。 <br><br>晋王导子悦，年二十，有名，为中书郎。导尝梦人以百万买悦，于梦中领之。导寤，不乐，亟为祈祷。未几，修墙，掘得钱百万，导意恶之，一皆不用。及悦病，导复梦一被甲持刀，自称蒋山侯，索食。食毕，作色谓导曰：“公儿巳卖与他。”言讫，觉。翌日，悦卒。 <br><br>汉景帝好游猎，见虎不能得之，乃为珍馔祭所见之虎。帝乃梦虎曰：“汝祭我，欲得我牙皮耶我自杀，従汝取之。”明日，帝之山，果见此虎死在祭所，乃命剥取皮牙。余肉悉化为虎而去。 <br><br>后汉马略，年十七，闭室读书。九年不出，三日一食，续命而已。乡里谓之“潜龙”。三十，谒桓帝，曰：“我，贤人也。”遂拜关内侯光州刺史。略弃官入海，恶虫猛兽悉避路。 《吕氏春秋》曰：齐有二烈士别于路，相与沽酒共饮。其人欲市肉，一人曰：“子亦肉也，我亦肉也，无须往市。”因以刀各割身肉递相食啖。须臾，酒与肉皆尽而俱死。 <br><br>梁武帝大清三年，侯景反，围台城，远近不通。简文与太子大器为计，缚鸢飞空，告急于外。侯景谋臣谓景曰：“此必厌胜术，不然即事达人。”令左右射之。及堕，皆化为禽鸟飞去，不知所在。 <br><br>《京房列传》曰：房临刑之时，谓人曰：“吾死之后，客星入天井。”举朝皆哀之。 <br><br>王充《论衡》云：汉李子长为政，欲知囚情，以桐木刻为囚象，凿地为坎，致木人拷讯之，若正罪则木人不动，如冤枉则木人摇其头。精感立政，动神如此。 王子年《拾遗记》曰：燕昭王时，波弋国人贡茶芜之香，若焚，著衣而弥月不绝，过地则土石皆香，经朽木与腐草则皆荣秀，用薰枯骨则肌肉再生。 后汉明帝杨后，花面美色，有颠狂病，发则杀人。唯内傅孟召为文哀怨，后每读之，颠狂辄醒。时人语曰：“孟召文，差颠狂。” <br><br>《玉箱记》曰：前汉刘子光西征过山而渴，无水，子光在山间见一石人，问之曰：“何处有水”石人不答，乃拔剑斩石人。须臾，穷山水出。 <br><br>齐王奂二子融、琛，同是殷夫人四月二日孪生，又以四月二日同刑于都市。 <br><br>梁武太清元年，岳阳郡民王保幸种田六顷，悉生嘉禾。 <br><br>周厉王时，北斗与三台并流，不知其所。厉王没后，两主星复见。 <br><br>《搜神记》：吴时，葛祚为衡阳太守，先有大查当江损行舟，若祠祭者，查浮可见；不祭者，辄沈，暗覆行舟。祚造大斧数十，明旦往伐之。其夕，汹汹然，波浪振惊，查浮，遂移去，不为江中之患·人立碑，以诵祚之德也。 <br><br>干宝《搜神记》曰：“零陵太守史满有女，悦书吏，乃密使侍婢取吏食余残水，饮之，遂有孕。十月而生一子，及岁，太守使抱出门，儿匍匐入吏怀，吏推之仆地，化为水。具省前事，太守以女妻吏。 <br><br>司马懿拜司空日，夜有人扣门请见，自称白虎使者，皆衣白衣，怀中探一物，内懿手中，戒曰：“两世慎勿开，墓中绝。”言讫不见。懿曰：“此或数也。”遂开视之，乃金龙子，长三四寸，背上有铭云：“父子従我受重火。”至武帝受禅，世墓中绝，元帝渡江，都建邺。 <br><br>《三峡录》云：宋顺帝升明二年，峡人微生亮于溪中钓得一白鱼，长三尺，投置船中，以草覆之。及归，取烹之，见一美女道下，洁白端丽，年可十六七。自称高唐之女，偶化鱼游，为君所得。亮曰：“既为人，能为妻否”女曰：“冥契使然，何为不得”其后三年为亮妻。女曰：“数以足矣，请归高唐。”亮曰：“何时复来”答曰：“情不可忘，有思即复至。”其后一岁三四往，不知所终。 <br><br>成应元事统云：车胤好学，常聚萤光读书。时值风雨，胤叹曰：“天不遣我成其志业耶！”言讫，有大萤傍书窗，比常萤数倍，读书讫即去。如风雨，即至。 <br><br>汉黄霸为封溪令，部人陈廉携酒并猩猩以献。霸问：“是何物”人未及应，囊中语曰：“斗酒并仆耳。”霸以其物有灵，开囊放之，猩猩悲啼而去。 <br><br>梁徐勉为三公，武帝委以国事，每月三两归其家，家畜犬见，吠之。勉叹曰：“吾忧国忘家，以致如是！” 《越绝书》曰：“越王勾践既为吴辱，尝尽礼接士，思以平吴。一日出游，蛙怒，勾践揖之。左右曰：“王揖怒蛙，何也”答曰：“蛙如是怒，可不揖”于是勇士闻之，皆归越而助平吴。 《搜神记》曰：冯夌妻死，夌器之恸，乃叹曰：“奈何不生一子而死！”俄而，妻复苏。后孕十月，产讫而死。 <br><br>始皇二十八年登封泰山，至半，忽大风雨雷电，路傍有五松树，荫翳数亩，乃封为五大夫。忽闻松上有人言曰：“无道德，无仁礼，而天下妄命。帝何以封”左右咸闻，始皇不乐，乃归，崩于沙丘。 <br><br>汉高祖每战，新当矢石，前后被七十二箭，或言灭七十二黑子。 <br><br>柳积，字德封。勤苦为学，夜燃木叶以代灯火。中夕，闻窗外有呼者，积出见之，有五六丈夫各负一囊，倾于屋下，如榆荚。语曰：“与君为书粮，勿忧业不成。”明旦起视，皆汉古钱，计得一百七十千，乃终其业。宋明帝时，官至东宫舍人。 后汉刘圣公初得玺绶之夕，有流星下降，如绳绕圣公。明日为刘盆子将谢禄缢杀之，亦绕星之象。 <br><br>曹操无道，置发丘中郎、谋金校尉数十员。天下人冢墓，无问新旧，发掘时，骸骨横暴草野，人皆悲伤。其凶酷残忍如此。 成应元事统云：刘牧，字子仁，尝居南山野中，喜山鸟之啼，爱风松之韵，植果种蔬。野人侮之，多伐树践囿。牧曰：“我不负人，人何负我”俄有二虎，近其居，为见牧则摇尾，牧曰：“汝来护我也”虎辄俯首。历数年，牧卒，虎乃去。 <br><br>蚩尤是古之帝者，兄弟八十一人。皆铜头铁额，食沙啖石，然卒为黄帝所灭也。 《搜神记》曰：宋康王以韩朋妻美而夺之，使朋筑青凌台，然后杀之。其妻请临丧，遂投身而死。王令分埋台左右。期年，各生一梓树，及大，树枝条相交。有二鸟哀鸣其上。因号之曰“相思树”。 <br><br>黄帝斩蚩尤，冢在高平寿长县，高七丈。时人常十月祠之，有赤气如匹绛，时人谓之“蚩尤旗”。 <br><br>《西京杂记》：弘成子少时，好学，尝有人过门授一文石，大如燕卵。吞之遂明悟，而更聪敏，为天下通儒。又五鹿充宗受学成子，成子一日病，乃吐此石。充宗受而吞之，又为名儒。 晋陶侃微时，丁父艰，将葬，忽失牛，不知所在。遇一老父，谓曰：“前有一牛眠圩中，其地若葬，位极人臣。”又指一山云：“亦其次，当世出二千石。”言讫不见。侃寻牛得之，因改葬地。 汉太尉杨震以忠贞见黜，及还洛，叹曰：“吾居上司，疾奸臣樊丰之狡不能诛，知帑藏空虚而不能富。”因饮鸩而卒。门人冤之，天子嘉之。改葬日，有大鸟翼一丈三尺，集于柩前，低头垂泪。葬毕，乃飞去。时人以为忠贞所感。 <br><br>《会稽记》：上虞兰室山，葛玄所隐之处，有隐几化为鹿。鹿鸣，即县令有罪。 <br><br>司马郊，字子都，隐居华山向五十年，禽兽日游目前，有如家驯。每灌园，不食菜心，以其伤生意。及四时山果熟，果大，大鸟衔，果小，小鸟衔，俱送郊斋中，不知纪极。叹曰：“禽鸟送我果甚多，但可日料三十颗。”异日如戒。比三十年，及郊卒，百禽聚于庭，悲鸣累日而去。 <br><br>魏陈思王曹植与文帝不叶。文帝即位，尝欲害之，又以思王太后之爱，不敢肆心。因召植游华林园，饮酒酣醉之，密遣左右缢杀。使者以弓弦三缢不死，而弦皆顿绝，植即惊觉。左右走白帝，帝自是后不敢害植。 <br><br>《华阳国志》：夜郎者，有一女子浣服水滨，忽见三节大竹筒至女前，闻竹中儿啼，剖而视之，得一男。收养及长，甚有武才，自立为夜郎侯，以竹为姓。 <br><br>淄川有女曰颜文姜，事姑孝谨，樵薪之外，复汲山泉以供姑饮。一旦，缉笼之下，忽涌一泉，清泠可爱。时人谓之“颜娘泉”，至今利物。 <br><br>汉杨仆为楼船将军，自以功高，耻为关外人，请以家财移关于新安，有诏従之。 <br><br>《列子》曰：“韩娥过齐雍门，鬻歌假食，既毕，而余响绕梁三日不绝。娥因曼声哀哭，一里老幼悲愁垂涕相对，三日不食。复作长歌，于是雍门之人欣跃抃\舞不止，乃厚赂遣之。 <br><br>项籍开始皇墓，探取珠宝，其余不尽取者，有金雁飞出墓外，为罗者所获。 <br><br>汉武帝元封中，浮圻国贡兰金之泥。其金生于汤泉。盛夏之日，波浪常沸，飞鸟不敢过，居人不敢渡。国人于水边，见有此泥，取为器物，色若紫磨金，其滑者如泥。贡于汉，帝取之，常封亟匣以辟邪魅。卫青、张骞皆蒙此泥封玺绶。帝既崩，紫泥遂绝。 <br><br>石虎于太武殿前造楼，高四十丈，以珠为帘，五色玉为佩。每风至，即惊触似音乐在空。过者皆仰视，爱之。又屑诸异香如粉，撒楼上，风吹四散，谓之“芳尘”。 <br><br>《吕氏春秋》曰：有人臭者，父母、兄弟、妻子、道路皆恶之，此人无所容是，乃之海上。海上有人悦其臭，昼夜随之，不能抛舍。 <br><br>晋文公时，有蛇当道而横。文公以为不祥，反政修德，令吏守蛇。守吏夜梦有人杀蛇，曰：“何以当圣人道”觉而见蛇巳坏矣。 <br><br>《庄子》云：齐桓公出游于泽，泽畔见一物，其大如毂，其长如猿，紫衣而朱冠，见人则捧其首。公谓管仲曰：“此其怪乎”仲曰：“此委蛇也，见者必霸。”公后果霸，其国为五霸之首。 <br><br>魏公子无忌视事，忽有一鹯逐鸠，鸠入公子案下，鹯遂去。令捕鹯，取数百，列于庭下，问之：逐鸠者当伏翅。有鹯伏罪于地，乃杀之，而放其群鹯。 <br><br>后汉卢景初生，项有一丛白毛，数之得四十九茎。后四十九年卒。 <br><br>后汉裴安祖，常息大树下，有鸷鸟逐一雄雉，雉急投安祖，忽触树而死。安祖哀之，置于荫地，俄顷复生，乃飞去。因寝，见一人衣冠甚伟，拜谢安祖，曰：“荷君保全，故此伸谢。”安祖年八十而卒。 <br><br>后汉郑宏为临淮太守，行春，有二白鹿夹车而行。宏异之，主簿黄国曰：“三公车旁画鹿，君必为相。”后位至太尉。 <br><br>宋长沙王道怜子义庆，在广陵卧病，食粥之次，忽有白虹入室，就食其粥。义庆掷器于阶，虹遂作风雨声，响撼庭户，良久不见。 《列女传》：“陶答子相陶，其政不修而家益富。其妻抱子而泣，姑问：“泣何也”曰：“妾闻南山有玄豹，雾雨十日，不下食，欲为泽其身而有文章也，故有威而远害。今夫子不修德而家益厚，祸将至矣。”期年，而答子见诛。 <br><br>伪蜀李势宫人张氏，有妖容，势宠之。一旦化为大斑蛇，长丈余，送于苑中。夜复来寝床下。势惧，遂杀之。后有郑美人，势亦宠爱，化为雌虎，一夕，食势姬三人。未几，势为桓温所杀。 <br><br>吴道子善画神—元中，将军裴旻居母丧，诣道子，请于东都天宫寺图神鬼数壁，以资冥助。答曰：“废画巳久，若将军有意，为吾缠结舞剑一曲，庶因猛励，获通幽冥。”旻于是脱去衰服，若常时妆饰，走马如飞，左旋右抽，掷剑入云，高数十丈，若电光下射，旻引手执鞘承之，剑透空而下。观者数千人，无不悚栗。道子于是援毫图壁，俄顷之际，魔魅化出，飒然风起，为天下之壮观。道子平生所画，得意无出于是。 <br><br>晋王恺有牛，号“八百里”，常莹其踶角。王武子戏与射赌，以金敌之，偶中的，谓左右曰：“可生采其心作炙。”至，食一脔而止。 <br><br>蜀将姜维既死，剖其腹，视其胆如斗大。 <br><br>左思构《三都赋》，门庭墙溷皆置纸笔，十年乃就。 <br><br>汉张仓年老而无齿，饮人乳，过百余岁终。常感王陵，母卒后奉陵妻，朝夕侍诺，如事其母。 <br><br>唐德宗朝有阳城者，华阴人也。其弟域。兄弟雍睦，坐卧相随，皆不娶妻。朝廷以谏议大夫征起。性嗜酒，常枕以江石，每用质于酒家，有得三数斛者。料钱入室，即复赎之。 唐文宗朝宰相路随，志行清俭，常闭门不见宾客。状貌或似其先人，以此未尝视镜。又感其父没蕃，终身不肯西坐，其寝西首。 <br><br>晋桓玄贪秽，金玉不离其手。 <br><br>吴隐之兄坦之，葬母设祭，每祭，恸绝，至第七祭，呕血而死。 <br><br>要离羸瘦极，每出，遇顺风即行，逆风即倒。 汉成帝赵飞燕身轻，能为掌上舞。 <br><br>唐高开道，箭在脑中，使医凿骨取出镞，与客饮酒，谈笑如常。 唐天后朝，宰相娄师德温恭谨慎，未尝与人有毫发之隙。弟授代州刺史，临行戒曰：“吾甚爱汝，慎勿与人相竞。”弟答曰：“人唾面，亦拭之而去。”兄曰：“只此不可。凡唾汝面者，其人怒也。拭之，是逆其心。何不待其自乾”其于保身远害，皆如此类也。 苍梧王酷暴好杀，尝自持刀槊行，见人即击刺死之。若一日不杀人，即惨而不乐。 <br><br>何宴常服妇人之衣。 <br><br>晋陆云，字士龙。家在吴，久不得家信。有犬黄耳，云摩其背，谓曰：“与吾达一书至家，得否”其犬即摇尾，因以竹筒盛书，置之犬项。旬日达家，得报而还。 <br><br>陈正为太官，进炙，有发贯炙。光武令斩正，正曰：“臣有三罪，请言毕而后死。”曰：“山出炭，炎焰不能焦发，臣罪一也；匣出佩刀，日砥砺，不能断发，臣罪二也；臣与庖人六目同视之，曾不如黄门两目，臣罪三也。”光武乃罪黄门而释正。 <br><br>汉武帝自甘泉至渭桥，有女浴于渭水者，乳长七尺。上怪问之，答曰：“后第七车当知我。”时侍中张宽在第七车，使问之，宽曰：“祭天星，斋不严，即此女见。” <br><br>梁沈约家书藏十二万卷，然心僻恶，闻人一善，如万箭攒心。 <br><br>唐富人王元宝，玄宗问其家财多少，对曰：“臣请以一缣系陛下南山一树，南山树尽，臣缣未穷。”时人谓钱为王老，以有元宝字也。 玄宗御含元殿，望南山，见一白龙横亘山上，问左右，曰：“不见。”急召元宝。问之，元宝曰：“见一白物横在山顶，不辨于状。”左右贵人启曰：“何臣等不见，元宝独见之也”帝曰：“我闻至富敌至贵。朕天下之主，而元宝天下之富，故耳。” <br><br>玄宗幸蜀之时，至东泰山，内臣高力士拢马请下，东北陈四拜，奏曰：“陛下出幸忽遽，不得亲辞九庙。此山最高，可望秦中。”玄宗悲感恸极，左右不胜哀咽。 <br><br>陆贾得南越王赵佗所赠，橐中装万金。归分五男，各令散居。而贾携侍儿竟乐游于五子之家，每止十日，极其滋味承奉，其玉剑珠宝，随身皆赐之，虽非训导，亦为达见。 <br><br>魏鲍子都暮行于野，见书生卒然心痛，下马为摩其心。有顷，书生卒。子都视其囊中，有素书一帙、金十饼。乃卖二饼，葬书生。其余枕之项下，置素书腹上，而退。其后数年，子都行，有一骏马逐之。既而有认马者，谓子都为盗，因问儿所在。子都具言。于是相随往开墓，取其儿归葬，金八饼在项下，素书在腹上。举家诣官，称子都之德。由是子都声名大振。 <br><br>魏毛玠，字孝先。为尚书，人无敢以好衣食见者。武帝叹曰：“吾不及毛尚书能移风俗”。 <br><br>窦婴征七国时，得赐千金。置之庑下，任人所取，不入私室。 <br><br>宋昭王出亡，谓其御者曰：“吾知所以亡者。”御者曰：“何以知之”昭王曰：“吾被服而立，左右皆曰：‘君丽者也’；发言举事，左右皆曰：‘君圣者也。’吾内外不见其过，安得不亡乎”于是改行易操，后三年，美行于宋，宋人迎之，复位，谥曰昭。 <br><br>晋王戎，字濬仲。性鄙吝。家有绿李，子熟时惠人，必钻破其核，恐他人种植之。 <br><br>王澄出为荆州刺史，送者盈路，见路傍树有一鹊巢，乃自解衣上树，探弄鹊雏，傍若无人。 <br><br>王右军，永和九年曲水会，用鼠须笔蚕茧纸为《兰亭记叙》，平生之札，最为得意。其后虽书数百本，无一得及者。太宗令御史萧翼密购得之，爵赏之外，别费亿万。太宗临崩，谓高宗曰：“以《兰亭》殉吾，孝也。”遂随梓宫入陵。 <br><br>汉张骞奉使大月氐，往返一亿三万里，得葡萄、涂林、安石榴，植之于中国。 <br><br>汉和忆为畿令，常有一虎害人，亿令设槛，得二虎。亿曰：“害人者低头。”一虎低头，亿杀之，其一虎放去。自是猛兽皆出境，吏人以为神君。 <br><br>后汉郑玄居山东，有疑，莫知所问，遂往入关诣马融。三年不得见。一日融大会，遂见之。登楼问其疑，数十段皆决。语毕，遂归。融谓门人曰：“玄既归，吾道东矣。” <br><br>晋索綝报兄之仇，手杀四十人。 <br><br>鲁公仪休为相，归见其妻织，乃焚机而出，谓其妻曰：“吾为相食禄，今尔夺百姓之利，使民安归哉” <br><br>韩康伯隐药肆，卖价无二。有二女子买药，不识康伯，乃酬酢之，康伯不移，女子曰：“君何若康伯无二价也！”康伯乃逃去，不知所在。 <br><br>高丽国王侍婢立王左右，一旦，有气自天而下，大如鸡子，入其口。十月孕一男，名曰“东明”，善射。王恐为国害，欲杀之。东明走，弯弓射水，鱼鳖浮出而为梁，以渡东明。 <br><br>魏武帝尝居铜雀台，及终，令妓乐登台望西陵而歌舞。 <br><br>郑子华之弟子臧，好聚鹬毛为冠，郑伯闻而恶甚，使盗诱杀之。君子曰：“服之不衷，身之灾，以其非法服也。” <br><br>晋大医司马程据上武帝雉头裘。诏曰：“此裘非当服，损费功用。”遂命火，于殿前焚之。 <br><br>陶潜在家，每酒熟，即以头上葛巾漉酒，毕，复裹之。 <br><br>晋羊秀，字稚舒。家富豪，秋冬月造酒，令人抱瓮，须臾，易之，有顷便可熟。 <br><br>汉文帝俭约，常集谏书囊而为帐。所幸姬慎夫人，衣不曳地。 晋庚衮，字叔褒。父在常戒衮以酒。及父殁，日饮不止。因责曰：“余废先人之戒，何以训人”乃携挺于墓前，自杖三十。 <br><br>晋明帝十余岁，未为太子，元帝坐之膝上，问曰：“日与长安孰近”答曰：“日近。”复问之：“何言日近”答曰：“举头见日，不见长安。”帝异之，明日对群臣，复问之，答曰：“日远，长安近。”元帝甚惊，问曰：“何以与昨日之对有异”复答曰：“只闻人従长安来，不闻人従日边来。”帝愈奇之，立为太子。 <br><br>管辂年七八岁时，与邻里小儿戏，画地为日月星辰之状，言动不常。父母禁之，答曰：“家鸡、野鹄尚知天时，况人乎哉！” <br><br>舜父瞽瞍纳后妻谗言，尝笞舜。舜见小杖则受，大杖则走，故能保身于孝道。 <br><br>黄霸为颍川太守，召吏。方食于野亭，鸟攫食。霸见吏曰：“汝为鸟攫食耶”吏惊，以为霸尽知其行止，后不敢为非。 <br><br>秦败，豪杰之士争取金玉，唯任氏子独为仓窖贮粟。后谷石万钱，于是金玉宝货尽归任氏。 <br><br>何邵字敬祖。日供口食，计二万钱，而兼四方珍味，虽三日帝厨之膳，不及之也。 《吕氏春秋》曰：以隋侯之珠弹千仞之雀，人笑其用重求所轻也。 <br><br>唐初张公艺九世同居，高宗东封过其家，问之：“何以致然”公艺执笔，唯书百余“忍”字，余无他言。遂旌表其门。 <br><br>汉高祖既入关，诸将劫珠玉宝货，唯萧何独收秦格式律令。卒为汉名相，功居第一。 阮修，字宣子。居贫，年四十未有室。王敦等佥钱为婚，皆名士也。时慕之者求入一钱不得。 <br><br>隋刘君良累代义居，兄弟四人同气。大业末，天下饥馑，其妻欲劝分居，乃窃取庭树中鸟雏置诸窠中，令群鸟斗竞。举家怪之。其妻曰：“今天下大乱，战争之秋，禽鸟尚不相容，况人乎”君良知其计，中夜遂搅妻发，大呼曰：“此乃破家贼！”召诸兄弟，哭以告之，而弃其妻，居虽三院，而共一厨。 <br><br>唐中宗为天后废于房陵，仰天而叹，因抛一石于云中，心祝之曰：“我为帝，即此石不落。”遂为树枝阁之。至今犹存。又有人渡水拾薪，得一古镜，进之。中宗照面，其影中有人语曰：“即作天子，即作天子。未浃旬，践居帝位。 <br><br>荀奉倩与妻情厚，冬月，妇病热，奉倩出，露坐，候体冷，即入熨之。甚为世所饥。 <br><br>玄宗幸蜀，至利州吉伯渡，有一白鱼来御舟而过。 <br><br>河间王孝恭，才智识略时出于众。初受诏征蒲公祏，上有一器，倏然变成血，满坐惊畏，左右不测。孝恭自省无负神祗，此变应是公祏。时人服其先见。 <br><br>太公封于齐，宿于逆旅，主人晨起，有一人谓曰：“客寝甚甘，殆非就国者也。”太公蹶起即路。俄有追者至，以其出关，遂止。 齐桓公与管仲谋伐莒，国人知之。桓公谓管仲曰：“寡人与仲父言，国人知之，何也？”管仲曰：“意者左右有圣人乎今东都牙安在”桓公顾曰：“在此。”管仲曰：“子何以知之”牙曰：“君子有三色，是以知之。”仲曰：“何谓三色”曰：“欢欣众悦，钟鼓之色；愁倅哀忧，衰绖之色；猛厉忠实，兵革之色。”仲曰：“何以知其莒也”曰：“君东面南面指之，口张而不掩，舌举而不下，是以知其莒也。” <br><br>朱敬则，亳州末城人。孝友忠鲠，举世莫比。门表阙者六所，古今无之。 公仪休相鲁国，入园，见妻莳葵，因拔去，谓妻曰：“身为国相，与民争利，非理也。”乃逐其妻。 <br><br>晋文公出伐卫，公子仰而笑。公问曰：“何笑”公子曰：“臣笑臣邻人也。臣之邻人有送其妻适私家者，道逢桑妇而悦，与之言；然顾视其妻，亦有招之者矣。是以窃笑之。”公悟其言，乃止，引兵而还。未到，有伐其北鄙者。 <br><br>昔有人海上日与鸥鸟狎，引数百相従。其父曰：“吾闻鸥鸟従汝游，可与俱来。吾玩之。”明日，其人往，群鸥翔而不下，盖以机萌于心而物惧也。 <br><br>姚泓将妻子降于刘祐，祐斩之于建康市。凡百里之内，草皆焦而死。 <br><br>符坚委政于王猛，小大无疑。猛卒，其子皮谋反。坚让曰：“丞相临终，以十具牛为田，不闻与子求位。知子莫若父，何斯言之验也。”赦而不诛。 <br><br>唐仪凤中，中书舍人欧阳通起复判馆，每人朝，必徒跣至城门，然后着鞋。到直省之所，即席地籍藁，非公事不言，未尝启齿。归家必衣衰绖，号恸无时。国朝夺情，惟通得理。 <br><br>汉宣帝足下有毛，所居常有光耀。 <br><br>晋颜含有孝行。兄几服药过多，死于家。含遂开棺，复生。母妻家人尽勤倦，含弃绝人事，侍兄疾十三年，曾无劳怠。 <br><br>宋燕相齐，见逐罢归，召门尉陈饶等二十三人，曰：“诸大夫有能与我赴诸侯乎”饶等皆伏而不对。燕曰：“悲乎哉！士大夫易得而难用。”陈饶对曰：“非士大夫易得而难用，君不能用也。君不能用，即有不平之心，是先诸己而责诸人。”燕曰：“先诸己而责诸人，其云何？”饶曰：“三斗之粟，不足于士，而君雁鹜有余食；园果梨栗，后宫妇女以相携掷，而士不得一尝；绫纨绮縠，丽靡于常服，而士大夫不得以为禄。财者，君之所轻；死者，士之所重。君不能捐其所轻而使士致其所重，譬若铅刀蓄之，干将用之，不亦难乎！”宋燕惭而避席，曰：“燕过矣。” <br><br>楚王聘庄子，庄子曰：“吾闻神龟死三年，置巾藉之而藏之宗庙堂之上。此宁死为贵乎宁其生曳尾于泥中矣。”遂不赴楚聘。 <br><br>汲黯不乐为淮阳相，固辞之。帝曰：“卿可卧理之”。