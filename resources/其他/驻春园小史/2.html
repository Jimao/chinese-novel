　　传奇关目总言情，离合悲欢阅变更。 <br>　　礼在自分奔与聘，盟存何论死和生。 <br>　　蝇将骥附还驰远，叶衬花妍亦向荣。 <br>　　案臼固知难脱俗，凭空撰出乞真评。 这一首诗，乃全部《驻春园》总根。历览诸种传奇，除醒世、觉世，总不外才子佳人，独让《平山冷燕》、《玉娇梨》出一头地。由其用笔不俗，尚见大雅典型。《好逑传》别具机抒，摆脱俗韵，如秦系偏师，亦能自树赤帜。其他，则皆平平无奇，徒灾梨枣。降而《桃花影》、《灯月缘》风俞下矣。兹传之作，发端东邻，实自登徒脱骨，安根投帕，亦本彤管面目，视《绣鞋》、《玉盘》大有雅俗之分。至于屈身奴隶，如《情梦柝》、《绣屏缘》、《一笑姻缘》请本，无非蝶恋花丛，从未有假道于其邻者。迹愈幻，而想愈奇。古来奔之获济，卓文君后，红拂、红绡固自不乏，然不得成全者比比。荔镜之卿琚，情骊之瑜辂，虽吐露其才华于僵蹇际遇，反不若毂则异室，竟为名教束缚，亦属懦夫弱女。胆识双绝，然后可行。张丽贞之自叙，读者有不为之生悲乎？临邛当垆涤器，竟遂驷马高车，可谓适所愿矣！末路白头一出，几至鲜终，何况其余。惟深于情者，庶几可保无惑乎！ 云娥之郑重，迨后有所遏，为逃死计耳，非其本心也。绿筠之情挚，与云娥同。若遇魏提举，必为贾云华。无如口血已渝，视为陌路，先着已为高才所据，妒化为怜，安得不与同心者安常缔结，尚费调停。与其拖笔累墨，无宁用选采蒙杂，途次收料，较为捷径。传奇虽属小道，不异画工，金圣叹论烘云托月，周栎园论皴叶渲花，极意描天尊。若于陪辇人物草草，那能衬壁得起天表亭亭。爱月伶牙利齿，侍儿中铮铮佼佼，恐曹瞒所许为知心，青衣未必能若是也。成人美者，乃适以自成，逮后亦得所归，庶于慧心不负。若楚王之撇衾儿，无乃不情，过甚安顿。欧阳气类相通，容易插入；慕荆向关痛痒，似乎天外奇峰。然正如紫钩之黄衫客，点缀帮扶，断不可少。若《五凤吟》之红须，则喧宾夺主矣。究之，得依皈，便成正果，亦足见任侠不可为而为。此诗乃粗陈梗概。看官欲得其详，待在下仔细申说。