人伦有五，天合之外，则以人合。天合者，情不足言；人合者，性不可见。故者弟忠根于性，而琴瑟之好，胶漆之坚，则必本之情。其真者莫如悦色。试从《大学》序以思，足占一往而深，又在嘤鸣之上。《易书》于男下女，而系之咸，于二女同居，则命之睽。见情有可通，亦有所隔。汉儒训《诗·雎鸠》，谓求贤女以自助，其义甚长。情之为用，至斯而畅。必拘拘于唱随问，不亦偏乎？ <br><br>《驻春园》一书传世已久，因未剞劂，故人多罕见。兹吾友欲公同好，特为梓行，嘱余评点，细为批阅。间有类《玉娇梨》、《情梦柝》，似不越寻常蹊径，而笔墨潇洒，皆从唐宋小说《会真》、《娇红》诸记而来。与近世稗官迥别。昔人一夕而作《祁禹传》，诗歌曲调色色精工，今虽不存，《燕居笔记》尚采摘大略。但用情非正，总属淫词。必若兹编，才无惭大雅。云娥之怜才，等之卓女，而放诞则非；绿筠之守义，同于共姬，而侠烈更胜。小鬟爱月，慧口如莺，俏心似燕，经妙手写生，更是红娘姐以上人物，非贼牢之春香可比也。 <br><br>善乎！汤清远之官曰：先生讲性，弟子言情，情之既挚，乃之死靡他。经可也，权可也，舍贵而贱，易妒而怜，亦无不可。等而上之，兰沅芷，致之于君；断金兰臭，致之于友，何莫非此情之四达哉！普天下看官，无作刻舟求剑观，作关关睢鸠读，则得矣。 <br><br>　　　　　　　　 时乾隆壬寅年菊月上浣水箬散人书于楷香斋 <br>