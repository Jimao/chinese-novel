文章经千百世而不磨者，未尝以时为高下。然亦有十余年之间，难易相去霄壤者，如今日之小说是矣。<br><br>万历以来，大人先生享承平之福，言及一夫作难，则震畏恐怖，不敢置对。向不更事者，夺其魄易，而醉其心亦易。若今日童稚妇女，举亘古一见再见之事而习见之，犹人目击阿房之盛，而著小说者，将夸海市以耸其听，岂可得乎？若以劝戒言之，则人有非高庙玉环不盗、非长陵风土不取者，虽孔子居其前，《春秋》列其侧，尚无可如何，乃欲救之以小说，夫谁信之？而《无声戏》不然，其大旨谓世之所处，多逆而少顺。<br><br>就才貌言之，亦易见而足恃矣。若以为必售之资，即位兼将相，宠冠嫔御，而志犹未足；若以为必不售之资，则汾阳回銮灵武与武穆抱痛临安，文姬身返汉廷与明妃恨留青冢，死败者理之常，而生成者事之变也。能明此义，虽冶容果堪绝代，赤手自挽银河，一旦画图省识，琵琶遣行，蜚语惊闻，弧矢夕陨，正当抢地呼天之际，尚以此作火宅中清凉饮子；况生宇宙熙恬之日附翼攀鳞者，酎金不寒带砺之盟，锦袍得拜歌舞之赐，睹此持盈守正，免于祸患者哉。如是则《说难》可废，以为戏可，即以为《春秋》诸传亦可。<br><br>伪斋主人漫题