雪香自见桂蕊之后，坐想行思，情致无聊，饮食顿减，不言不笑。其母冷氏屡询其故，雪香低头不答。冷氏自语曰：“俗言‘男大须婚’，本是近人情语。近见吾儿，如玉寂然，若有所思，问之默然不答，得毋将欲遂琴瑟之乐，以致寤寐思服乎？但兰家自回郑州，彼此隔绝音问已十余年，未知彼家近况如何。先前与彼定亲，虽有币聘，却无媒妁。吾想松、竹二子与吾儿最是相契，意欲央他为媒，到郑州兰家言及亲事，使吾儿早遂于飞，亦可了我向平之愿。只是他的父亲游西泠未归，奈何？” <br><br>一日，松到梅家，雪香先出去了，冷氏遂命鹤奴请到内堂，告以雪香姻事，欲请松为媒，往郑州向兰家说。”松曰：“雪香大事，伯母命姪往，姪敢不从命。”冷氏曰：“俟伊父回否？”松曰：“不必俟亦可。”冷氏曰：“待我择日，请贤姪一往。”松应诺辞归。 过了数日，忽报兰氏有书至。雪香命鹤奴请送书人到中堂坐，雪香问那人姓名、里闾。答云：“姓艾，名炙，世居郑州，与兰氏邻。”雪香问兰氏近况。答云：“甚好。”雪香曰：“自家岳回郑州，家父曾託便人寄札问候，何竟无一回音。嗣后十余年，音问隔绝，今见来书，真非易事。”艾曰：“梅兄，请急开缄，小弟立等回音。”雪香拆书视之，其略云： <br><br>弟自回郑州，忽忽十余年矣。因无便鸿致稽修候，悝怅殊深。去年某月，闻令郎已完婚某氏，致令小女空房，来龙何胜愤懑。回思从前两家定姻，本无媒妁，安能历久不渝，因叹世事变更，大抵皆然，殊不足怪。今春幸托天缘，小女许嫁某氏，颇得快婿。屡欲致书问及悔盟之由，无奈道远无因。适际艾某访旧贵处，专修寸楮，致诸阁下，云云。 <br><br>梅雪香阅毕，笑曰：“甚矣，人不易知也。家父常言兰瘦翁迥异尘俗，今观所为，真庸夫俗子。”艾曰：“瘦翁闻兄已完姻，故另择婿，其过当归尊府。”雪香曰：“这是何曾的话，我家岂做此不近情理之事。彼奈何听无稽妄传，毫不加察，遂将女儿别字。”又谓之曰：“尚未于归否？”艾曰：“已嫁矣。”雪香扯书掷地，目瞋口呆。艾曰：“事已成矣，将如之何？兄请息怒，小弟立等回书。”雪香遂作书，痛责之。艾得书，辞去。雪香以告其母。冷氏怒曰：“彼说无媒妁，不足为凭。叫他还我定聘双股钗来！”遂召松至，告以故，且曰：“俟伊父西泠归，到郑州与之论理。”松劝慰一会而去，于是请松郑州之行遂止。然而不知兰氏书之伪也。 送书来人艾炙，本西泠人，诡言郑州耳。先是兰瘦翁改名贾遁翁，移家西泠，与艾炙居处不远。艾闻其女猗猗才貌无双，欲为坦腹，托友人蒲某为媒。蒲某到瘦翁家，对瘦翁曰：“闻翁令媛有林下风意，欲作个红线。”瘦翁曰：“小女已许字罗浮梅氏，无劳兄台费心。”蒲某闻已许字，遂不提出艾炙求婚，但问曰：“梅氏令坦曾过门否？”瘦翁曰：“定姻时，小婿甫三四岁。自我迁居后，不通音问十有余年，小女年已及笄，将欲专人递书去，为女儿完婚了。”蒲曰：“想梅府公子定是快婿。”又略略问叙而去。对艾炙曰：“事不谐矣。”遂将瘦翁之言悉以告艾，艾炙求婚之念亦息。然深慕猗猗才貌，终割不下。一日，忽想到梅家久无消息，此中有隙可寻，或者破彼婚姻，成我秦晋，也是常事。且贾遁翁欲专人递书梅氏，我不如到罗浮一游，为彼寄书，于中取事，且可访查梅氏根柢，以便回报遁翁。主意定了，乃託言访旧罗浮，择日觅舟去。瘦翁闻之，谓艾曰：“我小婿家在罗浮，正欲专人寄书去，闻足下欲往彼处，烦带一札。”文允诺。瘦翁修书附艾。艾归家拆视之。书中历叙播迁改姓之由，且言定亲时无媒的，欲请媒完婚等语。艾悉其始末，乃曰：“贾遁翁原来姓兰，我今日才知哩。彼由罗浮迁郑州是梅家晓得的，由郑州而楚泽、而湘南、方到西泠，梅氏一概不知。我今作伪书报梅，言兰氏女已嫁。谅梅纵然访问，不过向郑州去，决不得到西泠来。”遂作假书，至罗浮寄梅氏。雪香所视之札乃艾炙伪作兰氏书也。 <br><br>艾自罗浮归，又将雪香回书拆视，复作札以报兰瘦翁。大略言：屡次寄书郑州，从无回音，以为泄迩忘远人之恒情。且定姻未有媒妁，恐事有变迁，已娶某氏女为媳，令媛请再相攸云云。瘦翁曰：“不料梅癯翁竟作此等事。”入告夫人池氏。夫人曰：“你我年已六旬，膝下只有一女，许字罗浮，道途甚远，我方以为忧。梅家既别娶，为女儿再向近处择婿可也，何必闷闷不乐。”瘦翁默然而罢。