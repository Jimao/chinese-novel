四人同出院中，柳自回去。松梅复到竹家，入种翠馆坐定。竹曰：“我观桂蕊甚是留情雪香。所作怀古诗末句云‘张郎何忍听香埋’，具有深意。”松曰：“空空留情，也是枉然。”雪香曰：“我非不欲援手，无奈清风两袖。”竹曰：“怜才的心谁独无有。雪香若欲援手，我必玉成其事。”雪香曰：“似月香这样才貌，鸨儿必视为奇货，非千金必不轻售，我何能为？”竹曰：“区区数百金，尚可为雪香谋。”松曰：“雪香此事决不可行。”雪香曰：“怎不可行？”松曰：“桂蕊虽曰守贞，到底落于青楼妓馆，老伯与伯母必不听雪香行此事。若不告而行之，日后不能如愿，将□□□顿哩。”雪香曰：“姑且救他出院，日后缓缓图之。万一时势不能，听其别字，亦所甘心。决不令其于烟花巷里埋没终身。”松曰：“雪香如此说，不唯情深，亦是义举，我亦当为尽心谋之。”竹曰：“所需费用，我自任之。雪香可急办此事。”三人坐谈一会方散。 <br><br>雪香见竹慷慨，遂决意欲救桂蕊出院。一日复到销魂院中，桂蕊喜不自胜，曰：“雪香真信人也。”雪香曰：“一见月香姊，欲时时得接清谈，特恨居处甚远，不能源源而来耳。”桂曰：“一与君接，觉精神俱爽。”雪香曰：“闻姊往日遇有过客，俱漠然视之，何幸我梅雪香得蒙青眼？”桂曰：“骐骥困盐车，负轭而上虞坂，见伯乐而长鸣，知其识己也。妾虽难比骐骥，君实今之伯乐，故不禁长鸣耳。”雪香笑曰：“虽相赏于牝牡、骊黄之外，但恨我乏千金。”桂曰：“这却不难。”雪香屡欲言及救桂出院之事，中心惶惑不定，启口辄止。二人复纵谈多时，菊婢捧酒食出，对饮欢畅。酒罢，雪香见其棋枰曰：“月香姊琴诗俱佳，想必棋亦精妙。”桂曰：“略知布局耳。”雪香曰：“肯手谈否？”桂曰：“愿为孙膑，学兵法于鬼谷。”雪香笑曰：“只恐逢蒙杀羿耳。”一局未终，不觉日已黄昏。桂曰：“君奔走道途，妾心不安。今日可在馆中下榻，作竟夕谈，不必薄言旋归。”雪香见日已暮，恋恋不舍，遂止宿焉。 <br><br>少时，高烧银烛，二人复整齐队伍。菊婢将馆门掩上，曰：“做一个关门杀贼。”棋过数枰，桂蕊命菊婢入内办酒。雪香故落一子于地，俯身寻觅，暗将桂蕊金莲一捻，但觉弓鞋贴地，似初长猫头。笋儿不上三寸。雪香心摇魂飞，徜恍莫定。桂若不知，顾谓曰：“不寻罢。”雪香无心布局，了无伦次。桂笑曰：“君欲‘乱敲棋子落灯花’耶？”菊婢出，收起残局，置酒席上，桂命菊婢新设卧榻，以为雪香息偃之所。菊婢应诺而去。饮到杯盘狼藉方散。桂命菊婢收拾残盏先睡，复与雪香对榻清谈。桂曰：“妾有曲衷欲诉，不知郎君肯听否？”雪香曰：“月香姊之言自当洗耳敬听。”桂曰：“妾遭不幸，流落苦海，久欲呼救，未得其人。今春乍遇郎君，便自心折。君亦垂青不弃，情致缠绵。比时欲吐衷情，却因邂逅相逢，恐致冒昧。且竹、柳诸君在座，不便启齿，然而中心拳拳，未尝一日忘也。嗣遇暴客，复顶大恩，遂自誓以此身相报。及君来时，每欲明言，终觉腼腆，是以诗词言谈时露微意，而君竟置若罔闻，较初来时，转似情浅，不知却是何故？”雪香曰：“出院事亦非容易。我自恨力薄，莫克承任，恐口惠而实不至，故不敢认真说起，但含糊过身耳。”桂曰：“即此，亦足见君志诚。妾亦料君有高堂，不能自主，但妾区区微衷，誓不他适，必须委曲求全，救我余生。”雪香曰：“前日我与松翠涛、竹嶰谷商议，幸嶰谷愿出资相助，我自当为姊援手，不必烦姊叮咛。”桂曰：“松、竹二君，真是义重管、鲍，但妾素所蓄积，颇有千金，或不致劳竹君相助。”雪香曰：“如此更好。”桂曰：“此情令君父母知否？”雪香曰：“此时不必令知，俟出院后缓缓图之。”桂曰：“妾若得侍郎君，所谓生死而肉骨也。但君年已二九，尚未牵丝，尤宜早为求凰计。”雪香曰：“若得月香姊相伴足矣，又何求焉？”桂曰：“妾出身微贱，得赋小星，平生愿足，君须留意天台。”雪香说到此处，一时把持不定，起榻走至桂蕊床边坐定，执桂手笑曰：“玉笋春葱，秀嫩乃尔。”桂低头不语。雪香抱住柳腰，桂亦魂销力软，以手扶雪香肩。雪香笑曰：“今日暂借青楼作蓝桥可乎？”桂欲相就，忽转念曰：“行不得也，哥哥。”雪香曰：“姊姊，怎么得不得？”桂曰：“哥哥你放手，我说得你听。”雪香遂释手，曰：“请说。”桂曰：“青楼妓馆过客甚多，今日一块璞玉被君雕琢，日后何以自明，不如守此完璧，俟君异日。”雪香喜曰：“足见姊姊贞操。”又曰：“先我故落棋子，捻着弓鞋，姊姊何竟不知？”桂以手掩面曰：“非不知也，此身将欲与君，何惜一足。”雪香曰：“莲花可再一现否？”桂不语，以帐蔽面而坐。雪香抬起双钩，置之膝上，摸抚半瞬，曰：“两峰并峙，不盈一握，真爱煞人哩！”时已鸡鸣，桂曰：“梅郎请去安歇，彻夜长坐，恐伤玉体。”雪香曰：“姊何爱我之深。”于是就榻，解衣而寝。桂亦睡去。 <br><br>比及天明，桂呼菊婢起，煨水、烹茶，以待雪香。桂梳妆已毕，雪香始起，菊婢服事周至。雪香欲辞去，桂留早餐，雪香乃止。桂取所画鸳鸯图请题句，雪香题云： <br>　　 <br>　　一宿便交颈，鸳鸯梦难醒。 <br>　　有时相对飞，水面浮双影。 <br><br>题毕，桂曰：“聊以持赠。”雪香遂收而怀之。早餐毕，桂复赠以诗曰： <br>　　 <br>　　从此便可散千忧，自信明珠未暗投。 <br>　　乔木将迁出幽谷，巨川欲济得轻舟。 <br>　　空含荡妇三年泪，少嫁商人一段愁。 <br>　　不遇范公全晚节，西施谁与泛湖游。 <br><br>写毕，递与雪香，雪香亦怀之，遂辞去。桂送之曰：“昨晚所言，君须在意。”雪香曰：“我必欲作此举，不烦嘱咐。”乃出院归。