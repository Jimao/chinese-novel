梅雪香等同到海棠花下开筵畅饮。雪香起身，走到太湖石畔，见牡丹初开，谓桂蕊曰：“此株牡丹颜色甚丽。”桂起身视之曰：“这几日未到亭前，不觉牡丹也开了。梅君可作诗以赏之。”雪香曰：“不嫌污目，聊以应命。”桂蕊遂命菊婢拏文房四宝至。雪香乃拂凤味，研龙宾，铺蚕茧，挥鼠须，立成一律云： <br>　　 <br>　　白石栏干碧槛边，鼠姑花放暮春天。 <br>　　早承绿意三分重，细认红情一捻妍。 <br>　　倾国色应多富贵，沉香亭合对神仙。 <br>　　庸才那有清平调，愧向杨妃写锦笺。 <br><br>桂阅毕，笑曰：“君才思敏捷，情致缠绵，到是青莲再世，只愧妾难比杨妃耳。”松呼曰：“雪香在太湖石边献丑。”桂遂将诗送与松、竹、柳三人看，复同雪香入席坐定。柳曰：“雪香此诗深情若揭，名花倾国，两边俱到，不徒泛咏魏紫、姚黄，妙绝妙绝。”桂曰：“诸君若不吝教，请各作一首。”柳曰：“咏物写景易，托物言情难。今日之情无如雪香最深，故其诗情景宛合若一，续之便成狗尾续貂矣。”雪香曰：“兄等以我诗在前，不屑再作乎？簸之扬之，糠粃在前，庸何伤？”松曰：“宁为鸡口，勿为牛后。”雪香曰：“翠涛尖嘴刺人，吾当用牛刀割之。”合座大笑。竹曰：“月香姊与雪香一样情深，何不和他一首？”桂曰：“愧无柳絮之才，恐贻君等之笑。”松曰：“先和雪香梦中诗句已见一斑，何不使我辈得窥全豹？”桂乃援笔立成一律： <br>　　 <br>　　花多富贵妾多愁，每对花前转自羞。 <br>　　只羡三春增艳丽，谁怜一叶任飘流。 <br>　　仙葩定有前生福，弱质偏怀半世忧。 <br>　　何日与花分别去，延宾不上玩花楼。 <br><br>柳曰：“月香姊情词俱哀，令人不堪卒读。”竹曰：“月香之志亦大可悲已。”雪香闭目不语，泪落衫袖。松曰：“‘江州司马青衫湿’，正今日之谓矣。”少时桂曰：“今日君等为追欢寻乐而来，转因贱妾俚语到弄得不欢不乐。妾有素琴一张，聊献粗技，为君等抚之。”竹曰：“敬聆妙音。”桂乃焚宝鸭香，正襟危坐，横琴而抚其词云： 繄仙葩之芳馥兮，托灵根于月府。花自艳夫广寒兮，香还溢于玉宇。拂天风之淡荡兮，与霓裳而俱舞。任姮娥之攀折兮，供吴刚之修斧。何见弃于冰轮兮，辱泥塗于下土。虽清芬其独异兮，终凡葩以为伍。羞草木之争妍兮，将同归于朽腐。欲自出于尘寰兮，问栽培而无主。彼往来之仙客兮，胡不援置于中圃。嗟秋华而冬荣兮，比莲心而更苦。 <br><br>柳曰：“我不知音，但觉其声铿锵可听。”松曰：“曲江听之而未能知，我与雪香知之而未能精。精此者其唯嶰谷乎？嶰谷你说说看。”竹曰：“如怨，如慕，如泣，如诉。较之孤鸾、寡鹄、别鹤、思归等曲，更觉悽恻。”桂曰：“此调不弹久矣。”柳曰：“既聆琴音，宜奏别调。琵琶箫管愿尽洗耳以听。”桂复横笛而吹，竹亦倚歌而和。柳曰：“嶰谷的是妙人。”歌、吹既毕，复各举杯畅饮。 <br><br>时日已西斜，不觉到午饭后时节了。柳曰：“翠涛等离此有十里之遥，趁早回罢。”于是起身撤筵。桂凄然，顾雪香曰：“今日一别，未知有缘再会否？”雪香曰：“如有机缘，亦未可逆料。”松曰：“昔人有云‘便牵魂梦从今日，再会婵娟是何年’，早为雪香写照。”桂乃折海棠一枝赠雪香，口占一绝云： <br>　　 <br>　　纵留君住不多时，手折名花赠一枝。 <br>　　非欲见花如见妾，愿君常记梦中诗。 松笑曰：“月香姊未二句以纵为擒，真善于擒者矣。”竹曰：“我又得一诗题。”松曰：“何题？”竹曰：“赠海棠送别有感。”松笑曰：“题目甚佳。”柳曰：“嶰谷何不作诗以纪之？”竹即口占一绝： <br>　　 <br>　　未别难期别后缘，海棠持赠意缠绵。 <br>　　分明一样娇红色，纤手折来花更鲜。 <br><br>松笑曰：“如嶰谷言，海棠经月香一折，亦真侥幸。”雪香曰：“月香姊赠别以海棠，我无以为赠，奈何？”柳曰：“赠以诗可也。”雪香遂成一律： <br>　　 <br>　　从无萦绊到于今，此际情怀转莫禁。 <br>　　定是三生曾识面，因教一见遂铭心。 <br>　　怜卿意态真难拟，何日风流得再寻。 <br>　　珍重海棠持赠我，梦魂犹自绕花阴。 <br><br>松曰：“我亦作诗一首，以纪雪香与桂姊相慕之情。” <br>　　 <br>　　果是销魂绝世姿，能令酸子亦情痴。 <br>　　芳容未睹心曾醉，幻梦先徵事更奇。 <br>　　寂寞应怜苏简简，声名不羡李师师。 <br>　　镜湖春色堪留恋，无那王郎送别时。 <br><br>竹曰：“曲江，我辈得遇国色，亦是一时快事。恐今日一别，胜筵难再。我与你各作一诗，以记鸿爪雪泥可也。”柳曰：“雪香、翠涛俱有投赠，你我又安得寂然。”竹乃成一律云： <br>　　 <br>　　销魂院里见婵娟，正是春逢上巳天。 <br>　　修褉未尝非盛事，留情或恐是前缘。 <br>　　风飘片叶卿难定，愁锁双蛾我亦怜。 <br>　　却怪荼藦花架底，海棠只为一人妍。 <br><br>柳作一律云： <br>　　 <br>　　去岁曾从院里行，而念两度见芳卿。 <br>　　花虽艳丽心常淡，境是繁荣梦转清。 <br>　　但有遭逢皆陌路，不曾容易动芳情。 <br>　　梅郎底事初相识，一见便同葵藿倾。 桂曰：“君等珠玉，贱妾当盥蔷薇露，时时捧读以勿忘。今日垂怜之意，区区微衷本欲一一酬和，无如驹隙促人，恐碍君等行路。”柳曰：“日云暮矣。”松曰：“子其行乎！”竹曰：“好，对得敏捷。”桂蕊乃送四人出，与雪香洒泪而别。 <br><br>鸨儿谓桂曰：“往日的客，从未象这四人盘桓一天的。”桂曰：“他容正恐挥之不去，如今日尚虑挽之不留。”鸨儿曰：“接客要如此用情才好。”桂曰：“自有分别。”言毕，桂向延秋馆里面去。