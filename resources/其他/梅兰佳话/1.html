自来传奇，初非实有是事，亦非实有其人，大抵境由心造，以抒其胸中之学。吾友曹子梧冈，洵翰苑才也。厄于病，自食饩后即淡心进取。庚寅岁其病愈剧，余适馆于家，时染病在床，不能行动，遂坐床凭几，信笔直书，撰此一段佳话。虽非诗古文词可传后世，然其结构，有起有伏，有照有应，非若小说家径情直叙，一览索然。余阅之，把玩不置，劝其付之剞劂，公诸同好。梧冈曰：“此弟游戏之作，若付之剞劂，实足令人喷饭。”其事遂寝。越丁酉岁，遂赴玉楼之召。余捡其遗稿，捧读数次，不甚扼腕，因为之校正以待梓。是为序。<br> <br>　　　　　　　　　　　　时道光己亥年菊月，古云赵小宋拜撰