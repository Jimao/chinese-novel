　　却说后赵王石勒爱子石斌，暴病身死，勒悲泣不息，连日不出宫门。大臣程遐等入内，见其泣涕，因问曰：“大王何故发悲？”勒曰：“昨日不幸，爱子石斌暴病而死，因此伤恸，将欲葬之。”遐等曰：“近闻有一异人，姓帛氏，名佛图澄，乃天竺人也。少学道，能通玄术，在洛阳自言百有余岁，常服气自养，能积日不食，善诵神咒，能役使鬼神。图澄腹上有一孔，大如酒杯，常以絮塞之，夜每读书，拔去孔中之絮，则孔中出光，能烛一室如昼。又常于朔望之时，平旦致流水于腹侧，从腹孔中引出五脏六腑，洗之讫，还纳腹中。人人皆说：”此人能起死回生‘。既殿下病死，何不使人召来救之，或可活也？“勒曰：”此人现在何处？“答曰：”现在城外云游。“勒即使人召至。<br><br>　　既至，问曰：“卿乃当世神仙，必有奇术，有何妙法，请试一观。”佛图澄曰：“贫僧无法，聊作一戏耳。”言讫，取出钵盂一具，盛水一盏，焚香诵咒。须臾，钵盂内生出青莲花一朵，光色耀目。勒信之曰：“卿乃活佛耳！昨日爱子石斌暴病身死，将殡葬之。孤闻虢太子死，扁鹊能生之；今此子亡，大和尚能救之乎？”图澄曰：“大王勿忧，能令即生，可抬尸来。”勒即令人将石斌尸抬至，图澄取杨柳枝，沾水洒而咒之，执斌手喝曰：“可起矣！”倾之，随手自苏。因此勒深敬重佛图澄，使石斌及宫中诸子拜谢图澄。又命有司起造寺院，与图澄居之；又以诸子在图澄寺中养之。凡有机事，必谋于澄而后行之。石勒既得图澄救活石斌，心中甚喜，次日出狩于近郊。主簿程琅谏曰：“目今禾苗满田，农夫甚艰，今大王出狩，人马纷纭，践踏田亩，百姓何堪，况此山谷崖岭峻峨，恐不吉。”<br><br>　　勒不纳，领百官拥行，行至山谷，忽见群鹿衔花前过，勒放猎犬逐之，犬畏之不敢往；乃令左右赶御马逐之。左右得令，即大驱马，谁知御马奔得猖狂，皆触石而死。勒见之，大悔，乃曰：“吾不用忠臣之言而有此咎，吾之过也！”乃赐琅朝服，封为关内侯，领众还都。于是朝臣谒见，忠臣竞进。