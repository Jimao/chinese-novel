　　三月，石勒欲袭王浚而未敢发，因惧刘琨、乌桓为后患也。<br><br>　　张宾曰：“明公欲图王浚而趑趄未发，岂非畏刘琨及鲜卑、乌桓为吾后患乎？”勒曰：“然。”宾曰：“彼三处智勇皆不及明公。明公虽远出，彼必不敢轻动。且彼不靖，明公便能悬军于千里取幽州也，轻车往返，不出二旬。即使彼有是心，若其谋议出师，吾已远矣。刘琨、王浚虽同名晋臣，实为仇敌。若修笺于琨，送质请和，琨必喜我之服而快浚之亡，终不救晋而袭我也。用兵贵神速，勿后时也。”勒曰：“吾所未料，右侯已料之。”遂遣使奉笺于刘琨，自陈罪恶，请讨浚自效。琨大喜，移檄州郡，言勒巳降，当攻平阳以除僭逆，军未及发。<br><br>　　三月，勒军达易水。浚督护孙纬见勒兵驰至，遣人白浚，自以兵拒之，游统禁之勿拒。王浚闻纬使人报石勒至，遂得令勿拒，候我来见。浚将佐曰：“胡人言而无信，必有计，请击之。”浚怒曰：“石公来，正欲奉戴我也。况前日表至，约在此时，岂有诈乎？敢言击者斩！”即令诸将设饷以待之。<br><br>　　勒次晨至蓟，叱守门者开门。犹疑有伏，先驱牛马千头，声言上礼，实欲塞诸街巷。浚始悔时，勒诸将已各升其听事堂。<br><br>　　王浚出与石勒相见，被勒叱令执之于前。浚骂曰：“胡奴调乃公，何凶逆如此？”勒曰：“公位冠元台，手握强兵，坐观本朝倾覆，曾不之救，乃欲自尊为天子，非凶逆乎？”言讫，传令左右，即监送还襄国斩之。浚之将佐皆至勒军门谢罪。前尚书裴宪、从事中郎荀绰独不至，勒召而让之。宪、绰对曰：“宪等皆世为晋臣，荷其荣禄。浚虽南祖，犹是晋之藩臣，故从之，不敢有二。今明公苟不修德义，专事威刑，则宪等死自其分，请就死。”不拜而出。勒谢之，待以客礼。勒数朱愿、枣嵩等以纳财乱政，责游统以不忠所事，皆令斩之。浚将佐亲戚家眷皆巨万，惟宪、绰只有书千余卷，盐米各十余斛而已。勒曰：“吾不喜得幽州，喜得二子耳。”于是以宪为从事中郎，绰为参军，分遣流民各还乡里。勒停蓟二日，焚浚宫殿，以故尚书刘翰行幽州刺史戍蓟，置守宰而还。<br><br>　　孙纬闻知王浚被害，以军拦住石勒归路。勒众与战不利，退寻别路而归，得还襄国。遣使奉王浚首，献捷于汉主。聪大悦，使使以勒为东单于。<br><br>　　刘琨闻知勒杀王浚，献首于汉，方知勒无降意，遣使请兵于代公，会击平阳。代公拓跋猗庐得琨书，即起兵。其部下杂胡欲谋应勒，代公闻知，悉诛之，因此迟滞，不能赴约。琨见北兵不至，亦未敢行。<br><br>　　却说刘翰见勒军退还襄国，驱逐戍守之吏，乃以蓟城归段匹磾。匹磾引众人据蓟城。