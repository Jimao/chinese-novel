　　却说石虎与张宾等上言于勒曰：“今刘曜僭大位，弃汉自号赵，是逆宗统；荒淫不理政事，是无德也。吾等观其久必败，定自为人所擒，王侯本五种，帝王岂有根！明公宜加尊号，以安百姓，绝刘曜耳。”石勒曰：“孤本氐人，得诸君相扶，侥幸至此，天下未定，何敢为之？”张宾又曰：“今有内十二郡，赵国十二郡，合有二十四郡。为赵国，准《禹贡》，魏武复冀州之境，地方数千里，将士数百员，主公若登大位，命将佐出讨，何坚不破？何敌不灭？主公再执不行，将士解体，民各生心，晋氏复起，谁人肯用命乎？不如主公且登后赵王位，以安众心，可谓万全之计。”于是勒始从之。石勒既即王位，称元年为后赵元年。以将军支雄等主胡人词讼，禁胡人不得凌侮华族，号胡人为国人；遣使循行州郡，劝农桑；朝会使用天子礼乐：加张宾为大执法，专总朝政；以石虎为骠骑将军，都督诸军，赐爵中山公。　　时张宾任遇优显，群臣莫及，而谦虚谨慎，开怀下士，屏绝阿私，以身率物；入则尽规，出则归美；勒甚重之。每朝尝为之正容貌，简辞令，呼曰“右侯”而不敢名。勒既以天子礼乐飨群臣，威仪冠冕，从容可观矣！<br><br>　　勒宫殿及诸门始就制，法令甚严，讳胡尤峻。时有醉胡出入止车门，勒大怒，即召宫门小吏冯翥至，责其不报白之故。<br><br>　　翥惶惧忘讳，因对曰：“有醉胡乘马驰，某呵御之，而又不可与语。”勒笑曰：“胡人正自难与，因是恕而不罪翥耳！”