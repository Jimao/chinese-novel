　　却说赵将尹车、解虎谋不一，巴酋氐徐库彭等至，以酒相结谋。至半酣，车与库彭言曰：“今主上不思远图，专宠女色，不久必败。吾欲统所部之兵，出屯平阳，别作良图。恐独力难为，今请阁下同去与议，公意若何？”库彭曰：“吾熟思久矣！无人戮力，故迟至今。既将军亦有此谋，我等愿作前驱。”<br><br>　　车曰：“既阁下肯相附待，正月元宵夜，同引兵遁去。”言讫，二人饮得大醉，至三更始散。<br><br>　　时尹车、库彭二人饮酒之间，言来语去，说胜道强，早有察事人窃知，来报赵王曜。曜大怒，次早设朝，文武皆集，君臣礼毕。赵王命武士将尹车、库彭擒下，大骂曰：“朕何负汝，汝今二人谋反？”命武士执尹车斩之，又令太保呼延晏领御林军杀其部下五千人，又令杀库彭。　　光禄大夫游子远告赦不听，又将库彭等部下五千人，囚于阿房。过数日，赵王使领兵欲去杀库彭五千人，游子远固谏：“圣主用刑，惟诛元恶，不宜多杀。巴酋氐徐库彭虽得罪，宜赦之，削其兵权；若杀之，其党必然谋反，关外之地，非复国家之有！”赵王不听，子远叩头流血苦谏。赵王大怒曰：“你亦同谋，故相教耳？”使武士执子远，幽于天牢。命御林军去尽杀徐库彭五千人，于是巴酋氐人闻知尽叛。关中应者三十余万，因此关中大乱，城门尽关，人不敢行。<br><br>　　子远在狱，不知库彭已杀，又使人上表苦谏道：“若杀库彭，非安社稷之计，巴酋氐人必然为乱。”赵主愈怒，呼左右曰：“速与朕入狱将子远杀之。”中书刘雅、朱纪、呼延晏谏曰：“子远幽狱尚谏，所谓忠于社稷，陛下纵弗能用，奈何杀之？若子远朝诛，臣等亦暮死，以彰陛下过杀之愆！天下人皆当去陛下，蹈西海而死耳！陛下复与谁居乎？”赵王意乃解，赦出子远，封子远为车骑大将军，都督雍、秦征讨请军事，大赦境内。<br><br>　　赵王曜欲将讨氐，子远又谏曰：“彼非有大志，欲图非望也。直畏刑欲逃死耳。莫若大赦，与之更始；其有罪者，皆纵遣之，使相招引，听其复业；彼得生路，何为不降？若其自知罪重，屯结不散，愿假臣弱兵五千，必为陛下枭之！”曜大悦，从之，即日大赦。遂使子远领兵征讨巴酋氐人。<br><br>　　大军至雍城，城下屯祝次日，二军相迎，子远单骑出阵，谓氐人部长曰：“前日徐库彭大逆，故赵王诛之，君等如能弃兵前来，倒戈投降，不致灭族之患。若拒逆命，必点倾国之兵，使汝氐人无种类矣！吾不与战，汝等三思回话。”言未尽，氐人皆下马投降，惟句氏宗党保于为阴密县不降。子远率众陷其城，尽执而戍之，于是关外悉平。子远振旅还都，从氐羌二十余万于长安。子远入见赵王曜，曜大悦，以子远为大司徒、录尚书事。子远请立太学，赵王曜从之。立太学，选民之可教者千五百人，择儒以教之。<br><br>　　赵王曜作酆明观及两宫凌霄台，又营寿陵。侍中乔豫、和苞谏曰：“前营酆明市道，细民咸曰：”以一观之功，足以平凉州矣！‘今又欲拟阿房而建西宫，法琼台而起凌霄，其为费万亿，酆明若给以军，则可以兼吴蜀而并齐魏；又营寿陵，周围四里，铜棺金饰，其深三十五丈，殆非国内之所能办也！自古无不亡之国，不掘之墓，古圣人之俭葬，乃深远之虑也！“赵王曜大悦，下诏曰：“二侍中恳恳有古人之风，可谓社稷之臣矣！”今悉罢诸役，寿陵制度，一遵霸陵之法。以豫、苞二人领谏议大夫，又省酆水囿以与贫民矣。