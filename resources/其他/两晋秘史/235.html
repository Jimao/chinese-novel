　　却说晋大司马桓温闻秦王猛伐燕，急与郗超、王珣等议曰：“今秦将王猛伐燕，倘其得燕，必有窥伺江南之意，以何计防之？”郗超上言曰：“可发徐、兖二州民夫，筑城于扬州、广陵之地，明公以兵徙镇广陵，秦虽有百万之众，不能过也。”　　桓温然之，即遣使发徐、兖二州民夫二万人，筑长城于广陵，未经百日筑完。桓温引众徙镇广陵，其时征役频繁，加之疾病，死者什四，因此百姓皆怨恨。<br><br>　　秘书监孙盛作《两晋春秋》，直书时事。史说孙盛，字安国，太原人也。博学善言，见桓温枋头之败，作广陵之城，百姓苦役，流亡将尽，故作《晋春秋》以直书之。桓温闻知，使人察之，使人去长沙窃访，回报曰：“《春秋》内书枋头之事，道明公进无威风来仪之美，退无鹰鹯搏击之用，徘徊湘洲，将为怪鸟。”桓温大怒曰：“虽有失，此安可书吾过事？”言讫，唤从事王珣至曰：“你代我往长沙巡按，收孙盛父子前来，改却枋头一事，免被后人谤议。”当是王珣领命，带从人去长沙，称孙盛受百姓赂贿，私谤朝廷，令使使收之。乃以槛车收盛父子到广陵。<br><br>　　桓温问盛曰：“汝作《春秋》，吾与汝无仇，何故直书吾失？”盛答曰：“《春秋》之事，以正王法，安敢私意？韩信佐汉亦尝败于楚；孔明兴蜀，亦曾败于吴；枋头一失，书之无私，明公何故发怒？”温无以对，命左右放释之，喝其出去。　　而谓其子孙放等曰：“枋头虽为失利，何至乃如尊君所言？若是史遂行，自是关君门户事耳。”其子放拜谢曰：“明公休虑，吾回请家父改之。”温始大喜，命其改易。<br><br>　　却说孙放出与父孙盛回家，时盛年老家居，性方严，有轨度，子孙放虽斑白，待之愈峻。至是盛在家，经日闲坐，其子放等率诸弟侄，乃共号泣稽颡曰：“桓温奸雄，世之所知，大人若不改书《春秋》枋头之事，则吾家百口必遭其害。”盛曰：“若改其事，则此书无用，后人骂吾不公。”决不许之！时孙放无奈，只得私自改之，使人送与温看，温始悦。