　　却说司马颙屯兵于郑邑，为东军声援，忽闻刘沈兵起，急退入长安，乃使人召张方回军。方闻知，掠洛中官私奴婢万余人而回。沈军已渡渭水，颙急领兵出城与沈交战二十余合，颙兵大败，走入长安。沈使卫博、皇甫澹以精兵五千漏夜追袭，颙兵大半入城。卫博等混战已入城门，后军未至，颙将张辅见其后军未至，急令闭城门，四下涌战。卫博、皇甫澹独力难敌，措手不及，被张辅所杀。乃领得胜之兵出城，正遇沈军来，辅勇为身先，沈军望后便退，被辅麾兵一击，杀得沈军十去其七，各自溃散。刘沈犹自死战，与张辅交锋三十余合，寡不敌众，被辅获之，余众各自逃散。<br><br>　　却说刘沈被辅所获，押至司马颙帐前。颙欲招其降，刘沈谓颙曰：“知己之惠轻，君臣之谊重。沈不可违天子之诏，量强弱以苟全，投袂之日期之必死；菹醢之戮，其甘如荠。”颙大怒，命左右斩之。新平太守张光数为沈获计攻颙，颙使人执至，诘之曰：“汝与刘沈设计攻我，今日何如？”光曰：“雍州不用鄙计，故令大王得有今日。”颙壮之，乃表为右司马。<br><br>　　不说张光归顺于颙，且说成都王颖使张方以兵废皇后羊氏并太子司马覃于光城，因此朝野失望，民心骚动。　　却说广陵度支陈敏及周圯以兵来攻石冰，兵至建康，冰犹未降，以军拒战。当日陈敏出马，与石冰相杀，二人战未十合，东北周圯一彪人马抢风杀来，正欲分兵，西南一路贺循一彪人马先至军前。冰措手不及，被陈敏冲突入阵斩之，余众尽伏地而降。于是扬、徐二州平静，周圯、贺循等皆散众还家，不言功赏，朝廷以陈敏为谨陵相。