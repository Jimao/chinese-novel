　　七月，汉刘曜攻拔北地郡，以兵进至泾阳。曲允欲以军救之，被刘曜计使百姓于道反间，绐允曰：“郡城已陷，去无及也。”因此允逗留，众惧而溃。被曜引众来追，允军寡弱，大败而还。复集将士万人，来取北地郡。允性仁厚，无威权，专以爵位悦人。诸郡太守皆领征镇，村坞主帅，小者犹假银青将军之号，然恩不及下，故诸将军骄恣而土卒离怨。<br><br>　　于是刘曜进至泾阳，河北诸城悉溃，如入无人之境。忽诸将获晋将军鲁克、梁纬至，曜命释其缚，与酒饮之，曰：“吾得子，天下不足定也。”克曰：“身为晋将，国家丧败，不敢求生。若蒙公恩，速死为幸。”曜曰：“忠义士也，吾不杀汝。”因赐剑与其自裁。鲁克、梁纬接剑，皆自刎而死，曜深惜之，叹嗟不已。诸将又获将梁纬之妻辛氏至，曜见辛氏美色，欲以为妻。辛氏不从，哭之曰：“妾夫已死，义不独生。且一妇人而事二夫，将军何取之乎？”曜曰：“此贞女，听其自裁。”<br><br>　　辛氏亦求剑自杀。曜悲哀不已，皆以礼葬之。　　却说汉主聪立故张皇后侍婢樊氏为上皇后，三后之外，佩皇后玺绶者复七人，嬖宠用事，刑赏紊乱。大将军刘敷数涕切谏，聪怒曰：“汝欲乃公速死，即何以朝夕生来哭人也？”敷归，忧愤而卒。<br><br>　　时汉大蝗，民流殍者什五六。石勒闻知，遣将屯并州，招纳流民，归之者二十万户。聪知，遣使让之，勒不受命。