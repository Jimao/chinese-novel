　　安被众所逼要战，遂邀侄谢玄，与亲朋王羲之等私游山墅。<br><br>　　安谓玄曰：“吾与汝围棋。”玄虽从之与棋，然心中忧惧。而安之棋常劣于玄。是日玄惧军事，便为敌手而又不胜，遂不再棋。但曰：“秦兵势大，叔父有何计破敌？”安曰：“吾有三胜之方，汝休漏泄。夫为将者必先观天文，次审地利，三察人和，料此三者求胜可矣。又云‘知彼知己，百战百胜。’今岁星在吴，而秦逆天伐吾，古云逆天者亡，吾有福德之祥，其胜一也；吾有长江之限，地利佑我，故曰得地者昌，其师虽强，不能渡之，其胜二也；苻坚集乌合之众，积蚁聚之兵，以五胡仇人为将，虽多不和，吾军固少而同一心，其胜三也，此三有胜，破秦必矣，何惑之有？”玄曰：“叔父之言，乃神机妙算，侄何可及？奈主上不安，百姓惊恐，宜早计以破之。使士民得安耳！侄惧兵微将寡，不能固守。”安曰：“晋兵虽微，正朔所在，君不失道，人心所归，将帅调和，士卒依附，如此长江之险足以固守，何忧兵微将寡乎？吾观苻坚志骄气盈，将必有异，看其变动，乘机破之，汝才不在苻坚之下，管取成功，不须再四。”玄闻言大悦，即还。安与王羲之又游涉至夜，乃还。<br><br>　　却说姑孰桓冲闻秦王苻坚大举入境，以根本为忧，使牙门将刘完领精兵三千，入卫京师同城池。刘完得令，引兵入京来见谢安曰：“桓君闻秦兵入寇京师，使某领精兵三千，前来与明公调用，护卫建康。”谢安固却之曰：“朝廷处分已定，兵甲无缺。西藩乃国之屏障，其兵宜留预防，何必调此？你火速领其兵还。”刘完闻说，即引兵还镇。谢玄曰：“吾兵稀少，彼调来增，叔父如何遣还？”谢安谓曰：“三千人不足以为损益，还去无不可。吾欲外示闲暇，是故遣之。”玄曰：“叔父神机，侄儿不知耳。”刘完领三千人还镇，桓冲问其故，完以谢安之言告之，及阵军前备细之事。冲谓左吏等曰：“谢安石有庙堂之量，不娴将略。今大兵垂至，方游谈不暇，遣诸不经事少年拒之，众又难敌，天下尽已，知吾其左衽矣！”