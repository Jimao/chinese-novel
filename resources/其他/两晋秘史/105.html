　　四年二月，汉中常侍王沈，郭猗荣宠幸用事，汉主聪游宴后宫，或百日不出，政事一委相国粲，惟生杀除拜，乃使沈、猗入白。沈等多以私意决之，而沈、猗有怨于太弟乂，谓相国粲曰：“猗今与大将军谋，因上巳大宴作乱，今祸期将近，宜早图之。殿下如不信臣言，可召大将军从事王皮、刘惇，许其归道以问之，则可知。”粲许之。猗密出，谓皮、惇曰：“三王反状，‘主上及相国俱知之矣，卿闻之乎？”二人惊曰：“无之。”猗曰：“此事已决，吾怜卿亲旧，必并见族耳。”因佯为欷歔流涕。二人大惊，叩头求救。猜曰：“倘相国问卿，卿但云有之，无事惊忙。”惇许诺。<br><br>　　次日，粲召王皮、刘惇入问之，言皆同而其辞若一，粲以为信然。靳准复说粲曰：“人告太弟为变，主上必不信，宜缓东宫之禁，使宾客得往来。太弟虽好待士，必不以此为意。轻薄小人不能无迎合为之谋者，然后下官为殿下露表，乃尽收其宾客，拷问之。狱辞既具，则主上无不信之理也。”粲然之，乃命卜抽引兵离东宫去讫。<br><br>　　时东府少傅陈休、将军卜崇为人忠直，王沈深疾之。侍中卜干密知其事，因谓休、崇曰：“沈等势力足以回天地，卿辈自料亲贤，孰与窦武、陈蕃？”休、崇曰：“吾辈年逾六十，职位已崇，惟欠未捐身，死于忠义，乃为得所，安能俯首低眉以事宦竖乎？”至是，靳准表太弟与东宫佐属谋欲为乱。汉主聪大怒，令收休、崇与特进綦毋达等七人诛之。此七人皆群臣所恶，故使汉主诛之。卜干进谏，王沈叱之曰：“卿莫不同谋乎？”汉主聪亦怒，免为庶人。各官与刘易及陈元达等谏曰：“今遗晋虽殄，巴蜀不宾，石勒谋叛，国无贤臣，欲王全齐，陛下心腹四肢，何以无患？乃复以王沈、郭猗等助乱诛巫咸，戮扁鹊，臣恐遂成膏盲之疾，虽救之不可及矣。”乃上疏曰：臣伏惟天下所以有逆不正者，皆奸人播弄蒙蔽圣聪，侮慢天常，窃权承宠，浊乱海内，擅握王命，党恶相乘，攻击正人。<br><br>　　一至出门，便获大赏。京畿诸郡，数百万膏腴美田，皆沈等所据，致使侯服要荒，盗贼蠭起。士民皆言先诛宦竖，以除民害。<br><br>　　从台阁求乞贤臣，随慰抚以至新安。臣闻扬汤止沸，不如抽薪；溃痈虽痛，胜如发毒。临溺呼救，悔之无及。臣请诛沈等，则社稷幸甚！天下幸甚矣！<br><br>　　时汉主聪在上秋阁见表，反以表示沈等，笑曰：“群儿为元达所引，益成痴也。”聪问沈于粲，粲盛称其忠清。聪大悦，封沈等为列侯。刘易又上疏极谏，聪大怒，手裂其疏，易忿恚而卒。刘易素忠直，元达倚之为援，得尽谏诤。及卒，元达哭之，恸曰：“人之夭亡，邦国殄瘁。吾既不复能言，安用此默默苟生乎？”归宅遂自杀。国中士民闻者，莫不悲叹。<br><br>　　史说陈元达，字长宏，后部人。本姓高，以生月妨父，故改云姓陈。自幼孤弱，躬耕读书，年四十不与人交通。先刘元海为左贤王时，闻名而召之。元达不答。及刘元海僭号，征为黄门郎，既至引见，元海曰：“卿若早来，岂为郎官而已？”<br><br>　　元达曰：“臣惟性之有分，盈分者颠，臣若往叩天门者，恐陛下赐处于廊庙、纳言之间，此则非臣之分。是以抑情盘桓，恃分而至。大王无过授之谤，小臣免致寇之祸，不亦可乎？”元海大悦。元达在朝忠謇，屡进谠言，退而焚草稿，子弟莫有知者。汉主聪常谓元达曰：“卿当畏联，反使朕畏卿乎？”元达叩头谢之。及其死也，人人冤之。陈元达已死，汉主聪大宴群臣，传旨引太弟刘乂同宴。见乂憔悴而涕泣陈谢，甚称被诬之事，聪亦大哭，待之如初。