　　却说燕使刘翔至建康，晋帝命黄门引见，问慕容镇军平安。<br><br>　　刘翔对曰：“臣受遣之日，朝服拜章，未闻其苦。”翔因就启为玺求大将军、燕王章玺之事。帝命群臣参博，群臣朝议曰：“先王故事，大将军不处边，异姓不封王，其实不可。”翔对曰：“自刘、石构乱，长江以北，翦为戎薮，未闻中华公卿之冑，有能摧破凶逆者也！独慕容镇军，心存本朝，屡殄强敌，使石虎畏惧，蹙国千里，功烈如此，而惜海北之地不以为封邑，何也？吾非苟欲尊其所事，窃惜圣朝疏忠义之国，使四海无所劝慕耳！”<br><br>　　尚书诸葛恢，乃翔之姊夫也，独主异议，以为夷狄相攻，中国之利，惟名与器，不可轻许。乃谓翔曰：“假使慕容镇军能除石虎，而复得一石虎也，朝廷何赖焉？”翔曰：“婆妇犹知恤宗周之陨，今晋室危险，君位侔元、恺，曾无忧国之心？　　慕容镇军枕戈待旦，心恒念之。而君更倡邪惑之言，四海所以不一，良由君辈耳！“因此朝命未下，翔留岁余，朝议终不决。<br><br>　　会燕王复遣人上表，罪庾氏兄弟，又与冰书，责其当国不能雪耻。冰惧，乃与何充奏从其请，以皝为大将军、幽州牧、大单于、燕王，备物典策，皆从殊礼。以翔为燕郡太守，翔固辞不受。翔疾江南土大夫以骄奢酣纵相尚，尝因宴集，谓充等曰：“四海板荡，奄逾三世，宗社为墟，生民涂炭，斯乃庙堂焦虑之时，忠臣毕命之秋也！而诸君晏安江沱，奢靡傲诞，謇谔之言不闻，攻伐之功不立，将何以尊主济民乎？”充等甚惭，乃遣使持节册命，与翔偕北。公卿饯之，翔曰：“昔少康资一旅以灭有穷，勾践凭会稽以报强吴，蔓草犹宜早除，况寇仇乎？今石虎、李寿志相吞噬，王师纵未能澄清北方，且当从事巴、蜀；一旦石虎并寿而有之，据形便之地，以临东南，虽有智者，不能善其后矣！”众公卿皆无以答，惟中护军谢广曰：“是吾心也！”是日席散，各各还第。次早翔趣装，同使望本国而行。