　　却说西蜀谯纵占据益州，屡为边患。刘裕既平江陵，意欲讨之。因问诸将曰：“吾欲征讨西蜀谯纵，谁可为将，代吾伐之？”时王镇恶上言曰：“臣举一人，可以讨之。”裕曰：“谁人可为大将？”镇恶曰：“有一人姓朱名龄石，字伯儿，浦县人也。少好学，不事行检，曾与明公举义同讨桓玄，而克京城，以功见封为西阳太守。此人有武干之才，谋略之策，若欲伐蜀，以此人为将，可擒谯纵矣。”　　裕从之，召龄石入内问曰：“吾先伐蜀，以刘敬宣屡出无功，今王镇恶举卿有文武之才，吾欲用卿为元帅，去讨谯纵，卿敢当此职乎？”龄石曰：“重蒙拔擢，幸至西守，常思报效莫及，今有西役，何敢辞命？愿受明公神策去征！”裕曰：“刘敬宣往年出黄虎，无功而退。贼人闻卿兵至，以为卿应从外水往，而料卿当出其不意，犹从内水来也，必然重兵守涪城，以备内道。若向黄虎，正堕其计。今卿率领众将，宜从外水取成都，疑兵出内水，此制敌之奇也。此计莫可漏泄，一泄恐有内备。”裕因书计封筒，盛以锦囊内，付与龄石收之。谓曰：“卿若至白帝城，可开视之，依计而行。”言讫，裕以猛将十员，兵十五万，授与龄石。龄石率众即行去讫。<br><br>　　檀道济等言于裕曰：“龄石资名尚轻，非为谯纵之敌，益州定不能克，何不别选良将去也？”刘裕曰：“昔吴陆逊，今晋谢玄，俱未尝经过战事，而能破敌百万之众，何况龄石，屡执战功耶！”因是裕勿听，众不敢言。<br><br>　　却说朱龄石领水军舟舰起行，来至白帝城，乃开刘裕所授锦囊，取出封函，拆而视之，见计毕，传令众军，悉从外水取成都。又唤臧熹、朱牧曰：“汝二人以一军取广汉。”二人领兵二万去讫。又唤弟超石曰：“你以羸弱五千，乘高舰五十只，以作疑兵，由内水去攻黄虎。”超石亦领舟舰去讫。龄石自率大军，望外水进攻成都。　　却说谯纵使人来荆州，探知刘裕以朱龄石为元帅，发兵前来伐蜀，即忙召集诸将，谓大将军谯道福曰：“今刘裕使朱龄石以兵来取西蜀，吾料龄石之谋略，必谓刘敬宣往年未尝以兵出黄虎，无功而退。今番彼必以大众出内水，从黄虎而进。公可以重兵戍涪城，以备内水。”道福领命，率众去讫。纵又唤秦州刺史侯晖、仆射谯诜，领兵一万五千去屯彭模，夹水为城，以御晋兵。计排已定了，各自引兵去讫。