　　十一月，桓温召诸将，商议伐汉，诸将佐皆以为不可。惟江夏相袁乔曰：“夫经略大事，固非常情所及耳；智者了于胸中，不必待众言皆合也。今为天下患，胡蜀二寇而已。蜀虽坚固，比胡为弱，将欲除之，宜先其易者。李势无道，人民不附，且恃险远，不修武备，宜以精兵万人，轻骑疾趋，比其觉之，我已出其险要，可一战而擒也。蜀地富饶，户口蕃庶，诸葛武侯用之抗衡中原，若得而有之，国之大利也。”<br><br>　　温曰：“论者以大军既西，胡必觊觎？”乔曰：“此似是而非。胡闻我万里远征，必以为内有重兵，决不敢动；纵有侵犯，沿江诸军，足以拒守，必无忧也。”温大悦曰：“君谋乃吾志也！”戒严旦日，不待诏命，拜表即行，委长史范汪以留事。<br><br>　　朝廷得表，闻温伐汉，皆以蜀道险远，众少而深入，多以为忧。惟刘惔以为必克，众问其故，惔曰：“以博知之，温善博者也，不必得则不为，但恐得蜀之后，专制朝廷耳！”众服其论。