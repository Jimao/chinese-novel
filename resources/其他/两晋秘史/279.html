　　癸巳十八年秋七月，秦丞相窦冲以众叛，自称为秦王，改元秦。秦王登以兵二万讨之，冲大惊，使人求救于秦王苌。苌自将救，尹纬言于后秦王苌曰：“太子仁厚有闻，而英略未着，请使击登以显其威。”苌从之，使兴将兵一万，诈言去攻胡空堡。登闻知，去解冲围，以兵救胡空堡，实兴以兵暗袭西京，大获而归，复镇长安，自是姚兴名亦振。<br><br>　　十月，燕王慕容垂与诸臣议伐西燕。诸将曰：“永未有衅，我连年征伐，兵卒疲敝，未可伐也。”范阳王德曰：“永，国之枝叶，僭举位号，宜先除之，以安民心。”垂曰：“司徒意正与吾同，吾虽老，叩囊底智，足以取之，终不留此贼以遗子孙也！”遂发兵中山，次于邺。　　时西燕王慕容永闻知，以兵分道拒守，聚粮台壁，遣兵戍之。既而垂屯兵于邺西南，月余不进。永疑垂欲诡道由太行人，乃悉敛诸军，屯太行口，惟留台壁一军。四月，垂引大军出淦口，入天井关。五月，至台壁。台壁兵少，垂因此破之。永召太行兵回，自将精兵五万拒之。垂陈兵于台壁之南，密计遣轻骑伏涧下，自战伪退。永众追之涧中，伏兵大发，断其后，诸军四面俱进，大破之。永大败，走归长子城。八月，垂兵追至，围长子城。西燕王永困急，使人求救于晋、魏，兵皆未至。西燕将兵皆叛，开门纳燕兵。燕王垂执慕容永斩之，得所统八郡七万余户，勒兵而还。<br><br>　　却说后秦王姚苌梦苻坚砍其头曰：“吾待汝不薄，如何谋反害朕也？今日必砍杀你！”姚苌寤而惊悸成疾。十二月，苌疾甚，以众还长安，召太尉姚旻、仆射尹纬等至长安，受遗诏辅政。并谓太子兴曰：“有毁谤诸公者，慎勿受之！汝抚骨肉以恩，遇大臣以礼，待物以信，治民以仁，四者不失，吾无忧矣。”苌言讫而卒。姚兴秘不发丧，自称大将军，欲率众伐秦。