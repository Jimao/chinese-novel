　却说陶侃与杜弢相攻，弢屡败。是日，弢使王贡出挑战，侃亦领兵出阵。侃遥谓王贡曰：“弢为益州小吏，盗用库钱，父死不奔丧。卿本佳人，何为随之？天下宁有白头贼耶！”贡听见，遂弃戈投降，侃与并马而还，以酒相待。次日，用贡为前部，自为最后，以军来击杜弢。弢众不战自溃，弢不能敌，乃单骑逃走。至湘州，因发疾，竟死于道中。陶侃以军进克长沙，湘州悉平。于是，丞相睿进王敦为征东大将军、都督江、扬、荆、襄、交、广六州诸军事、江州刺史，敦始自选置刺史，刺史以下，寝益骄横。　　初，王如之降也，敦从弟王棱爱如骁勇，请敦将如配己麾下，敦从之，棱甚加宠遇。如数与敦诸将角射争斗，棱杖之数十下，因此如深以为耻。及敦潜畜异志，棱每谏之，王敦大怒，密使人激如杀棱。如恨其杖己之怨，乃夜持刃入内杀之。敦闻之暗喜而佯惊，亦使人捕如诛之。