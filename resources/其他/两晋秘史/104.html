　　初，朝廷以第五猗为荆州刺史，杜曾迎于襄阳，聚兵万人，与猗分据汉、沔。侃既破杜弢，乘胜进击杜曾。而侃有轻曾之志，反为杜曾所败，死者数百人，遂以兵屯驻不战。<br><br>　　时荆州都督荀崧屯宛城，杜曾乃撇侃以兵来围宛城。时崧军少食尽，恐不能敌，欲来求援于故吏襄城太守石览，无人敢往，心内大忧。当崧小女荀灌娘年十三岁，有胆智，见父烦恼，进曰：“父亲大人休忧，女儿愿往石太守处求取救兵来解此围。”崧执不与行，灌娘只管率士五十余人跃城突围夜出，与曾交战，且战且前，冲出重围，直至襄阳拜见石览，说求救之事。<br><br>　　览曰：“荀使君被困，下官理宜发兵，奈治下兵少粮稀，无将领兵。今既小姐自来，其势甚危。你且休忧，吾兵虽少，亦只得行。吾有友人周访，吾作书与汝去彼处求救兵，彼必能同吾往救。”于是，写书与灌娘，持见周访。访得览书视之，即命其子周抚、率军二万来与览同救襄阳。杜曾闻二处救兵至，乃引兵遁去。抚、览之军见曾遁去，亦引军还。杜曾无城可据，恐无倚凭，使人于荀崧处求自效。崧恐其再攻，故许之。陶侃闻知，遗崧书曰：杜曾凶狡，所谓鸱枭食母之物。此人不死，州土不宁，足下当识吾言，早为之计。<br><br>　　崧自思兵少，藉为外援，不从侃言。杜曾过数月果反，复率流亡二千余人来围襄阳。崧坚闭不出，相持月余。曾不能克襄阳，引众而还。<br><br>　　却说王敦手下嬖人钱凤疾陶侃之功，屡毁之不止，因此侃久沉在外，不得录用。侃遂亲自来见王敦，陈上功勋，敦留不遣，以侃宛转广州刺史，以其弟廙为荆州刺史。侃所统荆州将吏郑板等诣敦留侃复荆州刺史，王敦不许，于是郑板等众情愤怒，遂迎杜曾、第五猗以拒王廙。王廙不敢入荆州，乃遁还。<br><br>　　王敦意郑板等必承陶侃讽旨始叛，乃自披甲持矛将杀侃，出而复还者数四。陶侃在外正色曰：“郑板等来见使君，吾未尽知，亦不曾一会。今虽谋反迎曾，非吾所知。使君雄断当裁天下，何所不决乎！”敦始解甲如厕。参军植陶即入言于敦曰：“周访与侃姻亲如左右手，安有断人左手而右手不应者乎？”敦意解，即出，转怒为欢，乃设盛撰以饯之，曰：“今日是吾不明，颇有小失，卿勿为恨。仅陈薄酌，代卿送行，来日卿可速往广州赴任。”侃拜谢，饮醉而出。至夜领自部属，驰入广州。<br><br>　　时王机盗据广州，侃至始兴州，人皆言宜观察形势，且停数月而去。侃不听，直至广州。侃既入广州，安民阅武，分守戍边。又遣督护将军郑正以军二千去讨王机，王机闻知，遂逃去，广州遂平。<br><br>　　史说陶侃，字士行，本鄱阳人。吴平，徙居庐江之浔阳。<br><br>　　父舟娉妾生侃，侃家贫贱，其嫡母湛氏，每纺绩资给之，使侃交结胜己者为友。侃少曾为得阳吏，奉官差常监鱼梁，私以一缸鱼鲊使人送归以奉母。母不受，即封鲊寄还，写书责侃曰：“汝为吏以官物遗我，非惟不能益吾，乃以增吾忧矣。”侃得书，自觉愧怍，不能立身扬名以显扬父母，郁郁而怅。<br><br>　　复渔于雷泽，因网得一织梭，归至宅以挂于壁间。有顷，忽雷雨大作，其梭自化成龙而去，侃又闷闷不已。是夜梦身生八翼，飞而上天，见天门九重，将登八重，惟一重门不得入去，被阍者以杖击之，因坠地，折其左翼。及醒，觉左腋痛。次日，思想其梦，恐不祥，因出外行走，遇术者师圭，侃请其相。师圭即相侃至左手，因谓曰：“君中指有竖理，当为公，若更彻于上，贵不可言。”侃拜谢归家，以针决上见血，其纹成为公字，以纸裹手，公字愈明矣。侃自是益喜，因与友人鄱阳孝廉范达归家，留达宿歇。贫无所措，侃入与母说留达之事。其母湛氏乃撤所卧薪荐，自剉给养其马。又自密截发卖与邻人，沽酒供肴馔。达闻之，叹息曰：“非此母不生此儿也！”称赞不已。次日，达辞去，侃从送百余里，达问曰：“君欲仕郡乎？”<br><br>　　侃曰：“困于无津耳。”言讫，二人相辞而行。后范达过庐江，入探太守张夔共话，达称赞湛氏之德、陶侃之贤，慕羡不已。<br><br>　　夔大喜，送达出府，即使人召陶侃至，以为督邮，又迁主簿。<br><br>　　偶张夔妻某氏有疾，夔出堂，闻鄱阳郑医者用药如神，即问谁人肯去鄱阳请医。此时天落大雪，寒不可当。况庐江到鄱阳百余里之程，诸官吏皆不答。侃独应声而出，曰：“资于事以事君，小君犹母也，有父母之疾而不尽心乎？某请行。”言讫即去请。医人至疗，夔妻疾愈，由是众服其义。夔举侃以为孝廉，举至洛阳。时郎中令羊晫与陶侃同州里人，晫谒之，闻其贤，甚敬之，曰：“《易》称‘贞固足以干事’，陶士行是也。”于是与侃同乘来见中书郎顾荣。荣亦知其贤，甚奇之，荐于朝廷，因此知名。<br><br>　　先时，尝与羊晫同乘而行，有吏部郎温雅谓晫曰：“君何与小人共载？”晫曰：“此人非凡器，乃国之柱石也。”后母死，即卸职回家居优，朝夕涕泣，庐于墓侧。忽有二客来吊，不哭而退，化为双鹤，冲天而去。人皆异其孝感天地，无不敬之，因此孝名闻于州里。<br><br>　　陶侃既在广州，无事辄朝运百甓于斋外，暮运百甓于斋内。　　人问其故，侃曰：“吾方致力中原，过尔优游，恐不堪事，故习劳耳。”人皆尚之。<br><br>　　时十月，汉刘曜以兵五万寇北地，进拔冯翊。曲允军于灵武，以兵弱不敢进。愍帝大惊，屡征兵于相国司马保。保左右皆曰：“蝮蛇螫首，壮士解腕，今胡寇方盛，且宜断陇道以观其变。”从事中郎裴诜曰：“今蛇已螫头，头可断乎？”于是即以胡崧为前部都督，领诸军事。愍帝见保军士不至，心中大惧。曲允与索綝商议，欲奉帝往就保。綝曰：“保得天子，必逞其私志。”允意遂止。于是，自长安以西不复贡奉，百官饥乏，彩粟以自存。　　却说凉州军士拾得玉玺，文曰皇帝行玺，献与张寔，僚属皆贺。寔曰：“是非人臣所得留。”遂献之于国。