　　却说桓宣率军五万伐赵，军至丹水，赵王虎使将李罴以军三万拒之。次日交战，桓宣为罴所败，愧愤而卒。庾翼闻宜败而惭死，恐诸军亡散，急遣其子庾方之去代领宣军而屯之，因此两下相持，坚壁不战。<br><br>　　九月，康帝疾笃，急召集诸大臣入宫，议立后嗣。庾冰、庾翼欲立会稽王昱为嗣，何充建议立皇子聃为嗣，帝从之，乃立皇子聃为皇太子。立讫，康帝崩，年二十三岁。何充等代为丧事毕，奉太子聃即大位。聃年方三岁，尊皇后褚氏为皇太后，请皇太后临朝称制，加何充为侍中、录尚书事，总摄朝政。由是庾冰、庾翼深恨于充。<br><br>　　却说充荐后父褚裒总朝政，裒固辞，请居藩镇，于是改调裒都督徐、兖，使镇京口。尚书奏：“裒见太后，在宫廷则如臣礼，在私室则严父。”后从之。时皇太后设白纱帐于太极殿，抱穆帝垂帘。<br><br>　　十月，荆江都督冰卒，庾翼闻兄冰已死，乃留子方之戍襄阳，自还镇夏口，朝廷诏还复督江州。翼既督江州，缮修军器，大佃积谷，以图后举伐赵。<br><br>　　乙巳，孝宗穆皇帝永和元年正月，赵王虎发诸州四十万余人，治未央、洛阳宫，造猎车十乘，克期校猎，自灵昌津南至荥阳，数千里为猎场，若人犯其禽兽者，罪至死。虎又增置女官二十四等，大发民女三万余人以配之。由是郡县媚其旨，务择美淑之女，因此夺人妇者九千余人；百姓妻有美色，豪势遂胁之，率多自杀。十州军民，皆有怨声。石宣及诸公又私令彩发之美女，亦有一万余人，总会邺宫。虎与百官，一同简阅诸女。虎大悦之，封使者十二人，皆为列候。光禄大夫逯明切谏曰：“内作色荒，外作禽荒，甘酒嗜音，峻宇雕墙，有一于此，未或不亡。今天下未定，而大王淫乐如此，犯先圣之模范，恐非国家之久计也！”季龙大怒，乃遣龙腾侯招执明杀之。自是朝臣杜口为禄仕而已。虎贪而无礼，有十州之地，金帛珠玉及外国奇珍异宝，不可胜计，而犹以为不足，又使军人发掘历代帝王及先贤陵寝，取其宝物入内，由是大失民望。