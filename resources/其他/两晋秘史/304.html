　　壬寅元兴元年正月，桓玄表其兄伟为江州刺史，镇夏口。<br><br>　　司马刁畅都督八郡，镇襄阳，遣将冯该戍湓口。自谓有晋国三之二，数使人上己符瑞，欲以惑众。又致笺于会稽王道子曰：贼造近郊，以风不能进，食尽故去，非力屈也。<br><br>　　昔国宝死后，王恭不乘此威入统朝政，足见其心非侮明公也，而谓之不忠良。今之腹心，谁有时望，岂无佳胜，直是不能信之耳。<br><br>　　元显看书大惧，张法顺谓曰：“桓玄承藉世资，素有豪气，既并殷、杨，兼有荆楚。第下所控引，止三吴耳。今东土涂地，公私困竭，玄必乘此纵其奸凶。”元显曰：“为之奈何？”法顺曰：“桓玄始得荆州，人情未附，若使刘牢之为前锋，而以大军继进，玄可取也。”元显以为然。<br><br>　　会武昌太守庾楷密使人自结于元显，请为内应。元显大喜，遣法顺来京口问于牢之，牢之谓法顺曰：“桓玄兄弟，新并殷、杨，据晋土三分得其二，其锐气正盛，焉能克之？依吾见，是以为难。”法顺还曰：“观牢之之言，意必将贰于明公，可召入杀之，不尔败人之大事。”元显不从。于是大治水军，欲谋讨桓玄。