　　却说谢安受命拒秦，全无惧意，整日与王羲之围棋赌耍，不视军情之事。谢玄见秦兵势大，恐寡不敌众，至夜私自回城来见谢安曰：“今日侄在对岸，看见秦兵漫山塞野，旗鼓相望，连营千里。吾恐寡不敌众之势，乃回见叔父，可用何策攻之，以安众心，免劳主上之忧矣。”安曰：“汝火速归营，调兵紧守肥水，切莫妄动。吾自有计，若有紧急，再使人来报，不必自来。”玄不敢复言，只忙出归营去讫。<br><br>　　而谢玄心中不定，忧兵少粮尽，恐秦兵杀过肥水。过数日，乃使张玄入朝，朝请叔谢安出城。张玄领兵即入城，见安告急曰：“请明公火速出城，秦兵至矣！诸将皆要出战。”安不得已，遂自命驾出城。诸将皆曰：“今上以都督任公，公不求破秦之策，而日夜围棋，不视军情。主上寝不安席，以江南百万生灵之命，委公保之，公何如儿戏耶？”安对诸将曰：“今秦兵来犯我境，其气正盛，我军且乘高守险以待之。彼以百万之师，吾只八万之弱，安能胜乎？今但奖励士卒，广布守御之策，以观其动静。今彼兵驰骤于平原旷野之间，正得其志，彼若求战不得，自有懒怠之心，此时吾当用奇计矣！将军宜息风火之性，以图国家之计。”桓伊等面虽应允，心实不服。