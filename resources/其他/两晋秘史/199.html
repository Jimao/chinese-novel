　　汉自李寿于癸卯年卒，群臣立其太子李势为汉王。其时，势弟李广，以势无子，求为太弟，势不许，当有解思明谏曰：“陛下兄弟不多，若复有所废，将亦孤危。”固请许之，势疑其与广有谋，收斩之。袭广于涪城，广遂自杀。思明被收，叹曰：“国之不亡，以我数人在也，今其殆矣！”思明有智谋，敢谏诤，素得民心，及其死，士民无不哀之。<br><br>　　却说姚弋仲清俭正直，不治威仪，言无畏避，赵王石虎甚重之，以为冠军大将军。<br><br>　　丙午二年正月，扬州刺史、都乡侯何充卒。充有器局，临朝正色，能以社稷为己任，所选用皆以功效，不思亲旧。及卒，朝廷惜之，谥曰“文穆”。　　却说燕王皝率众二万袭扶余，扶余国王玄以兵扼之，被皝用伏军计邀战，掳其王玄以归，灭其国为郡。<br><br>　　三月，后父褚裒表荐顾和、殷浩于朝廷，朝廷诏以和为尚书令，以浩为扬州刺史。和有母丧，固辞不起，亲属劝之起，和谓所亲曰：“古人有释缞绖从王事，以其才足翰时故也。如和者，正足以亏孝道，伤风俗耳。”浩亦固辞，会稽王昱遣人以书与浩曰：昱当厄运，危弊理尽；足下沉识淹长，足以经济。若复深存挹退，苟遂本怀，恐天下之事，于此去矣。足下去就；则时之兴废也，家国不异，宜深思之！<br><br>　　浩得是书，乃就职，领扬州刺史。　　史说前凉张轨，安定乌氏人也，汉赵王张耳十七世孙，晋惠帝永宁元年为凉州刺史，因据之；安帝拜为凉州牧、西平公。<br><br>　　后轨生实，实生茂，茂生骏。骏是年四月卒，僚佐立其子重华为凉州牧、西平公，复自称凉王。