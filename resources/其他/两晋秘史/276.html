　　戊子十三年正月，却说凉州刺史吕光，闻秦王苻坚为姚苌所害，及闻金华县县令申报，麒麟出于其邑，百兽从之。光以为祥瑞，大赦境内，乃自即三河王位，国号麟嘉。<br><br>　　吕光既即王位，命张掖督邮傅曜考核属县，巡察清污。时丘池令尹兴贪赃酷刑，闻吕光使傅曜考核诸县，来至丘池。尹兴恐其察报与光，见罪不便，乃接入南亭安下。至夜使腹心人刺杀之，以其尸投空井中。傅曜冤魂不散，每夜来托梦于三河王吕光曰：“臣乃张掖小吏，蒙遣按核诸县，而丘池令尹兴赃状狼藉，惧臣察出报大王，杀臣投于南亭空井中，衣服尸骸，现在井中。”吕光惊觉，而犹见傅曜，久之乃灭。次日使人去南亭空井中，寻觅尸首，果在井中，使人即搬傅曜尸首回报吕光。光大怒，又使人召丘池令尹兴，缚至杀之。因是官吏奉职，不敢酷刑。<br><br>　　初，光之定凉州也，杜进功居多，贵宠用事，群僚莫及。<br><br>　　时光甥石聪自关中来，吕光问之曰：“中州人言我为政如何？”　　聪曰：“但闻有杜进者，不闻有吕光。”光由是忌进，使人密杀之。他日与群僚语及政事，参军段业曰：“主公用法太峻。”<br><br>　　光曰：“吴起无恩而楚强，商鞅严刑而秦兴。”业曰：“吴起丧其身，商鞅亡其家，皆残酷之致也。明公慕之，岂此州士民之所望哉！”光因此改容谢之。