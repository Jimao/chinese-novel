　　乙丑三年二月，孝哀帝崩，群臣迎其弟琅玡王司马弈即皇帝大位，改元为太和元年。<br><br>　　却说弈帝，字延龄，哀帝同母弟也。初，封为琅玡王，及哀帝无子，大臣迎而立之，在位六年，后被桓温废为海西公。<br><br>　　却说燕王暐境内久旱，太宰慕容恽慕容评并入朝归政。<br><br>　　上疏曰：臣以朽暗，器非经国，不足上谐阴阳，下厘庶政。臣闻王者，依天建国，辨方正位，司必量才，官惟德举。台辅之重，参理三光，而非其人，则灵曜为亏，尸禄贻殃，负乘招悔，臣非安可久忝天禄？宜以避贤路，敢忘虞丘避嫌之美？辄循两疏知止之分。谨送章绶，惟垂诏许。　　暐览疏，而谓恽评二人曰：“先帝所托，惟在二公，岂虚己谦让，以违付托之事耶？”恽评二人乃止。燕王暐又曰：“吾闻洛阳乃关中之地，今为晋所戍，欲烦叔父神明取之，其事若何？”太宰慕容恪曰：“臣等受先帝顾托之重，欲效犬马之心久矣，未得诏命。今陛下旨意，臣愿领兵去攻洛阳，以报先君顾托之恩。”言讫，拜辞燕王，即点十万锐兵，使吴王慕容垂为先锋，杀奔洛阳而来。<br><br>　　其时洛阳守城将沈劲闻知燕兵犯境，即忙使偏将军杨钦，点起城中氐兵五千人，大开城门，驱兵出迎。时燕兵队内，有先锋慕容垂出战与杨钦交战；二人在阵前，战二十余合，杨钦兵少，如何敌得燕军，因此大败。杨钦不敢入城，乃收残兵，走还江南。时燕太宰恪谓诸将曰：“卿等常患不攻城，今洛阳城高而兵弱，卿勿畏也。”于是诸将率士卒齐力攻之，乃克。<br><br>　　执沈劲来至，恪招降，而劲神气奇异，恪将宥之，将军慕容虔曰：“劲虽奇士，观其态度，终不为人用。”遂杀之。<br><br>　　恪略地崤、函，关中大震。秦王坚自将屯陕城以备之。燕以慕容评坐镇金墉，慕容垂镇鲁阳。恪还邺，谓僚佐曰：“吾前平广固，不能济辟闾，今定洛阳，使沈劲为戮，虽皆非本情，实有愧于四海。”后朝廷嘉劲之忠，赠东阳太守。