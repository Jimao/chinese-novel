罗贯中所编《隋唐演义》一书，售于世者久矣，其叙次褒公鄂公与诸勋臣世业，炳炳磷磷，昭若列星，令千载而下，犹可高瞻远瞩，慨然想见其人，故谓官有世功，则有官族。乃阅唐史，惟徐敬业讨武曌一檄，脍炙人间，其它忠臣孝子亦复不鲜，未有如此之盛传矣。<br><br>予前过广陵，闻世俗有《粉妆楼》旧集，取而观之，始知罗氏纂辑，而什袭藏之，未有出以示人者也。予既喜其故家遗俗犹有存者，而又喜其八十卷洋洋溢溢。所载忠男烈女，侠士名流，慷慨激昂，令人击节歌呼，几于唾壶欲碎。卒之，锄奸削佞，斡转天心，使人鼓掌大笑，虽曰年湮世浸，征信无从，然推作者命意，则一言尽之曰：不可使善人无后，而恶者反昌之心耳。<br><br>呜呼！世禄之家鲜克由礼，而秦罗诸旧族乃能世笃贞忠，服劳王家，继起象贤，无忝乃祖乃父。此固褒鄂诸公乐得有是子而有是孙，即千载以下，亦乐得有是人也。余故谱而叙之，抄录成轶，使后世人有同嗜好者，于篝灯蕉雨之暇，调琴诗酒之余，少助昼永宵长之岑寂耳。第恐此书遗存既久，难免鱼鲁相讹，爰重加厘正，芟繁雍芜，付之剞劂，以为劝善警邪之，一道云。　　　　　　　　嘉庆十年竹溪山人识