<font color="#cc0000">○杜巫</font> <br><br>杜巫尚书年少未达时，曾于长白山遇道士贻丹一丸，即令服讫，不欲食，容色悦怿，轻健无疾。后任商州刺史，自以既登太守，班位已崇而不食，恐惊于众，于是欲去其丹，遇客无不问其法。<br><br>岁余，有道士至，甚年少。巫询之，道士教以食猪肉仍吃血。巫从之食吃，道士命挲罗。须臾，巫吐痰涎至多，有一块物如栗。道士取之。甚坚固。道士剖之，若新胶之未乾者，丹在中。道士取以洗之，置于手中，其色绿莹。巫曰：“将来，吾自收之，暮年服也。”道士不与，曰：“长白吾师曰：‘杜巫悔服吾丹，今愿出之。汝可教之，收药归也。’今我奉师之命，欲去其神物。今既去矣，而又拟留至耄年。纵收得，亦不能用也。自宜息心。”遂吞之而去。巫后五十余年，罄产烧药，竟不成。<br><br><font color="#cc0000">○崔尚</font> <br><br>开元时，有崔尚者，著《无鬼论》，词甚有理。既成，将进之，忽有道士诣门，求见其论。读竟，谓尚曰：“词理甚工。然天地之间，若云无鬼，此谬矣。”尚谓“何以言之？”道士曰：“我则鬼也，岂可谓无？君若进本，当为诸鬼神所杀，不若焚之。”因尔不见，竟失其本。<br><br><font color="#cc0000">○郑望</font> <br><br>乾元中，有郑望者自都入京。夜投野狐泉店宿，未至五六里而昏黑。忽于道侧见人家。试问门者，云是王将军，与其亡父有旧。望甚喜，乃通名参承。将军出，与望相见，叙悲泣，人事备之。因尔留宿，为设馔饮。中夜酒酣，令呼蘧蒢三娘唱歌送酒，少间三娘至，容色甚丽，尤工唱《阿鹊盐》。及晓别去，将军夫人传语，令买锦裤及头髻花红朱粉等。<br><br>后数月，东归过，送所求物，将军相见欢洽，留宿如初。望问何以不见蘧蒢三娘。将军云：“已随其夫还京。”以明日辞去。出门不复见宅，但余丘陇。望怃然，却回。至野狐泉，问居人，曰是王将军冢。冢边，伶人至店，其妻暴疾亡，以苇席裹尸，葬将军坟侧，故呼曰蘧蒢三娘云。旬日前，伶官亦移其尸归葬长安讫。<br><br><font color="#cc0000">○元载</font> <br><br>大历九年春，中书侍郎平章事元载，早入朝。有献文章者，命左右收之。此人若欲载读，载云：“候至中书，当为看。”人言：“若不能读，请自诵一首。”诵毕不见，方知非人耳。诗曰：<br><br>城东城西旧居处，城里飞花乱如絮。海燕衔泥欲下来，屋里无人却飞去。<br><br>载后竟破家，妻子被杀云。<br><br><font color="#cc0000">○魏朋</font> <br><br>建州刺史魏朋，辞满后，客居南昌。素无诗思，后遇病，迷惑失心，如有人相引接。忽索笔抄诗言：孤坟临清江，每睹白日晚。<br><br>松影摇长风，蟾光落岩甸。<br><br>故乡千里余，亲戚罕相见。<br><br>望望空云山，哀哀泪如霰。恨为泉台客，复此异乡县。愿言敦畴昔，勿以弃疵贱。<br><br>诗意如其亡妻以赠朋也。后十余日，朋卒。<br><br><font color="#cc0000">○岑顺</font> <br><br>汝南岑顺字孝伯，少好学有文，老大尤精武略。旅于陕州，贫无第宅。其外族吕氏有山宅，将废之，顺请居焉。人有劝者，顺曰：“天命有常，何所惧耳！”卒居之。<br><br>后岁余，顺常独坐书阁下，虽家人莫得入。夜中闻鼓鼙之声，不知所来。及出户，则无闻，而独喜，自负之，以为石勒之祥也。祝之曰：“此必阴兵助我，若然，当示我以富贵期。”数夕后，梦一人被甲胄前报曰：“金象将军使我语岑君，军城夜警，有喧诤者，蒙君见嘉，敢不敬命。君甚有厚禄，幸自爱也。既负壮志，能猥顾小国乎？今敌国犯垒，侧席委贤，钦味芳声，愿执旌钺。”顺谢曰：“将军天质英明，师真以律，猥烦德音，屈顾疵贱。然犬马之志，惟欲用之。”使者复命。顺忽然而寤，恍若自失，坐而思梦之征。<br><br>俄然鼓角四起，声愈振厉。顺整巾下床，再拜祝之。须臾，户牖风生，帷帘飞扬，灯下忽有数百铁骑，飞驰左右，悉高数寸，而被坚执锐，星散遍地。倏闪之间，云阵四合。顺惊骇，定神气以观之。须臾，有卒赍书云：“将军传檄。”顺受之，云：<br><br>地连獯虏，戎马不息，向数十年。将老兵穷，姿霜卧甲，天设劲敌，势不可止。明公养素畜德，进业及时，屡承嘉音，愿托神契。然明公阳官，固当享大禄于圣世，今小国安敢望之。缘天那国北山贼合从，克日会战，事图子夜，否灭未期，良用惶骇。<br><br>顺谢之，室中益烛，坐观其变。夜半后，鼓角四发。先是东面壁下有鼠穴，化为城门，垒敌崔嵬，三奏金革，四门出兵，连旗万计，风驰云走，两皆列阵。其东壁下是天那军，西壁下金象军。部后各定，军师进曰：<br><br>天马斜飞度三止，上将横行系四方。<br><br>辎车直入无回翔，六甲次第不乖行。<br><br>王曰：“善。”于是鼓之，两军俱有一马，斜去三尺，止。又鼓之，各有一步卒，横行一尺。又鼓之，车进。如是鼓渐急而各出，物包矢石乱交。须臾之间，天那军大败奔溃，杀伤涂地。王单马南驰，数百人投西南隅，仅而免焉。先是西南有药臼，王栖臼中，化为城堡。金象军大振，收其甲卒，舆尸横地。顺俯伏观之，于时一骑至禁，颁曰：“阴阳有厝，得之者昌。亭亭天威，风驱连激，一阵而胜，明公以为何如？”顺曰：“将军英贯白日，乘天用时，窃窥神化灵文，不胜庆快。”如是数日会战，胜败不常。王神貌伟然，雄姿罕俦。宴馔珍筵，与顺致宝贝明珠珠玑无限。顺遂荣于其中，所欲皆备焉。后遂与亲朋稍绝，闲间不出。<br><br>家人异之，莫究其由。而顺颜色憔悴，为鬼气所中。亲戚共意有异，诘之不言。因饮以醇醪，醉而究，泄之。其亲入潜备锹锸，因顺如厕而隔之。荷锸乱作，以掘室内八、九尺，忽坎陷，是古墓也。墓有砖堂，其盟器悉多，甲胄数百，前有金床戏局，列马满枰，皆金铜成形，其干戈之事备矣。乃悟军师之词，乃象戏行马之势也。既而焚之，遂平其地。多得宝贝，皆墓内所畜者。顺阅之，恍然而醒，乃大吐。自此充悦，宅亦不复凶矣。时宝应元年也。<font color="#cc0000">○韦协律兄</font> 太常协律韦生，有兄甚凶，自云平生无惧惮耳。闻有凶宅，必往独宿之。其弟话于同官，同官有试之者，且闻延康东北角有马镇西宅，常多怪物，因领送其宅，具与酒肉，夜则皆去，独留之于大池之西孤亭中宿。韦生以饮酒且热，袒衣而寝。<br><br>夜半方寤，乃见一小儿，长可尺余，身短脚长，其色颇黑，自池中而出，冉冉前来，循阶而上，以至生前。生不为之动，乃言曰：“卧者恶物，直又顾我耶？”乃绕床而行。须臾，生回枕仰卧，乃觉其物上床，生亦不动。逡巡，觉有两个小脚缘于生脚上，冷如水铁，上彻于心，行步甚迟。生不动，候其渐行，上及于肚，生乃遽以手摸之，则一古铁鼎子，已欠一脚矣。遂以衣带系之于床脚。明旦，众看之，具白其事。乃以杵碎其鼎，染染有血色。自是人皆信韦生之凶而能绝宅之妖也。<br><br><font color="#cc0000">○苏履霜</font> <br><br>太原节度马侍中燧小将苏履霜者，顷事前节度使鲍防，从行营日，并将伐回纥。时防临阵，指一旗刘明远，以不进锋，命履霜斩之。履霜受命，然数日明远遽进，得脱丧元之祸。后十余年卒。履霜亦游于冥间，见明远，乃谓履霜曰：“曩日蒙君以生成之故，无因酬德，今日当展素愿。”遂指一路，路多榛棘，云：“但趋此途，必遇舍利王。王平生会为侍中之部将也，见而诉之，必获免。”告之命去，履霜遂行一二十里间，果逢舍利王弋猎。舍利索识履霜，惊问曰：“何因至此？”答曰：“为冥司所召。”乃曰：“公不合来，宜速反！”遂命判官王凤翔，令早放回，兼附信耳。谓履霜曰：“为余告侍中，自此二年，当罢节，一年之内，先须去入赴朝廷。郎君早弃人世，慎勿泄之。”凤翔检籍放归。至一关门，逢平生饮酒之友数人，谓履霜曰：“公独行归，余曹企慕所不及也。”生五六日，遂造凤翔。凤翔逆已知之，问云：“舍利何词？”曰：“有之，不令告他人也。”凤翔曰：“余亦知之，汝且归，余侯隙当白侍中。”旬日，遂与履霜白之。侍中召履霜讯之，履霜亦具所见。凤翔陈告，后所验一如履霜所言，盖凤翔生自司冥局，隐而莫有知之者，因履霜还生而泄也。<br><br><font color="#cc0000">○景生</font> 景生者，河中猗氏人也，素精于经籍，授胄子数十人。岁暮将归，途中偶逢故相吕潭，以旧相识，遂以后乘载之而去。群胄子乃散，报景生之家。而景生到家，身已卒讫，数日乃苏，云：“冥中见黄门侍郎严武、朔方节度张或然。”<br><br>景生善《周易》，早岁兼与吕相讲授，未终秩，遇吕相薨，乃命景生，请终余秩。时严、张俱为左右台郎，顾吕而怒曰：“景生未合来，固非冥间之所勾留，奈何私欲而有所害？”共请放回。吕遂然之。张尚书乃引景生，嘱：“两男，一名曾子，一名夫子，闰正月三日当起比屋，妨曾子新妇，为报止之。令速罢，当脱大祸。”及景苏数日，而后报其家，屋已立，其妻已亡矣。又说：“曾子当终刺史，夫子亦为刺史，而不正拜。”后果如其言。<font color="#cc0000">○卢顼表姨</font> <br><br>洺州刺史卢顼表姨常畜一猧子，名花子，每加念焉。一旦而失，为人所毙。后数月，卢氏忽亡。冥间见判官姓李，乃谓曰：“夫人天命将尽，有人切论，当得重生一十二年。”拜谢而出。<br><br>行长衢中，逢大宅。有丽人，侍婢十余人，将游门屏，使人呼夫人入，谓曰：“夫人相识耶？”曰：“不省也。”丽人曰：“某即花子也。平生蒙不以兽畜之贱，常加育养。某今为李判官别室。昨所嘱夫人者，即某也。冥司不广其请，只加一纪。某潜以改十二年为二十，以报存育之恩。有顷李至，伏愿白之本名，无为夫人之号，恳将力祈。”李逡巡而至，至别坐语笑。丽人首以图乙改年白李。李将让之，对曰：“妾平生受恩，以此申报，万不获一，料必无难之。”李欣然谓曰：“事则匪易。”感言请之切，遂许之。临将别，谓夫人曰：“请收余骸，为瘗埋之。骸在履信坊街之北墙委粪之中。”夫人既苏，验而果在。遂以子礼葬之。后申谢于梦寐之间。后二十年，夫人乃亡也。<font color="#cc0000">○狐诵通天经</font> 裴仲元家鄠北，因逐兔入大冢，有狐凭棺读书。元仲搏之不中，取书以归，字不可认识。忽有胡秀才请见，曰行周，仍凭棺读书者。裴曰：“何书也？”曰：“《通天经》，非人间所习。足下诚无所用，愿奉百金赎之。”裴不应。又曰：“千镒。”又不应。客怒，拂衣而起。裴内兄韦端士，已死，忽逢之，曰：“闻逐兔得书，吾识其字。”乃出示之。韦云：“为胡秀才取尔。”遂失不见。裴亦寻卒。