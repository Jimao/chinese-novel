前秦符坚时，秦州刺史扶风窦滔妻苏氏，陈留令武功苏道质第三女也，名蕙，字若兰。智识精明，仪容秀丽，谦然自守，不求显扬。年十六归于窦氏，滔甚敬之。然苏氏性近于急，颇伤嫉妒。滔字连波，右将军于真之孙，朗之第二子也，神风伟秀该通经史，允文允武，时论高之。符坚委以心膂之任，备历显职，皆有政闻。迁秦州刺史，以忤者谪戍敦煌。会坚克晋襄阳，虑有危逼，籍滔才略，诏拜安南将军，留镇襄阳。初，滔有宠姬赵阳台，歌舞之妙，无出其右。滔置之别所，苏氏知之，求而获焉，苦加箠辱。滔深以为憾。阳台又专伺苏氏之短，谗毁交至，滔益忿苏氏。苏氏时年二十一。及滔将镇襄阳，邀苏氏同往，苏氏忿之，不与偕行。乃携阳台之任，绝苏氏音问。苏氏悔恨自伤，因织锦为回文，五彩相宜，莹心辉目，纵广八寸，题诗二百余首，计八百余言。纵横反覆，皆为文章。其文点画无阀，才情之妙，超今迈古。名日璇玑图。然读者不能悉通，苏氏笑曰：“徘徊宛转，自为语言，非我家人莫之能解。”遂发苍头赍至襄阳。滔览之，感其妙绝，因送阳台之关中。而具车从盛礼，邀迎苏氏，归于汉南，恩好愈重。苏氏所著文词，五千余言，属隋李丧乱，文字散落，追求弗获。而独锦字回文，盛传于世。朕听政之暇，留心坟典，散帙之次，偶见斯图，因述若兰之多才，复美连波之悔过，遂制此记，聊以示将来也。如意元年五月一日，大周天册金轮皇帝制。