<font color="#cc0000">○载应不捷声价益振</font> 太和二年，裴休等二十三人登制科。时刘蕡对策万余字，深究治乱之本，又多引《春秋》大义，虽公孙宏、董仲舒不能肩也。自休已下，靡不敛衽。然亦指斥贵幸，不顾忌讳，有司知而不取。时登科人李郃诣阙进疏，请以己之所得，易蕡之所失，疏奏留中。蕡期月之间，屈声播于天下。 乾符中，蒋凝应宏辞，为赋止及四韵，遂曳白而去。试官不之信，逼请所试，凝以实告。既而比之诸公，凝有得色，试官叹息久之。顷刻之间，播于人口。或称之曰：“白头花钿满面，不若徐妃半妆。” 贞元中，乐天应宏辞，试《汉高祖斩白蛇赋》，考落。盖赋有“知我者谓我斩白帝，不知我者谓我斩白蛇”也。然登科之人，赋并无闻，白公之赋，传于天下也。 论曰：无义而生，不若有义而死；邪曲而得，不若正直而失。虽抱屈于一时，竟垂裕于千载者，蕡得之矣。比夫天地无全功，圣人无全能者，白得之矣。麟肝凤髓，不登于俎者，其惟蒋君乎！ <font color="#cc0000">○海叙不遇</font> <br><br>宋济老于辞场，举止可笑，尝试赋误落官韵，抚膺曰：“宋五坦率矣！”由此大著。后礼部上甲乙名，明皇先问曰：“宋五坦率否”或曰：“有客讥宋济曰，‘白袍何纷纷’答曰，‘为朱袍紫袍纷纷耳！’” 张倬者，柬之孙也。尝举进士落第，捧《登科记》顶戴之曰：“此即千佛名经也。” 平曾谒华州李相（固言）不遇，因吟一绝而去曰：“老夫三日门前立，珠箔银屏昼不开，诗卷却抛书袋里，譬如闲看华山来。” 刘鲁风，江西投谒所知，颇为典谒所沮，因赋一绝曰：“万卷书生刘鲁风，烟波千里谒文翁，无钱乞与韩知客，名纸毛生不为通。” 罗隐，光化中犹佐两浙幕。同院沈嵩，得新榜封示隐，隐批一绝于纸尾曰：“黄土原边狡兔肥，矢如流电马如飞，灞陵老将无功业，犹忆当时夜猎归。” 庄布谒皮日休不遇，因以长书疏之，大行于世。 温宪，先辈庭筠之子，光启中及第，寻为山南従事。辞人李巨川草荐表，盛述宪先人之屈。略曰：“蛾眉先妒，明妃为去国之人；猿臂自伤，李广乃不侯之将。” 卢汪门族，甲于天下，因官，家于荆南之塔桥，举进士二十余上不第，满朝称屈。尝赋一绝，颇为前达所推，曰：“惆怅兴亡系绮罗，世人犹自选青娥，越王解破夫差国，一个西施已太多。”晚年失意，因《赋酒胡子长歌》一篇甚著，叙曰：“二三子逆旅相遇，贳酒于旁舍，且无丝竹，以用娱宾友，兰陵掾淮南生探囊中得酒胡子，置于座上，拱而立令曰：巡觞之胡人，心俛仰旋转，所向者举杯。胡貌类人，亦有意趣，然而倾侧不定，缓急由人，不在酒胡也。作《酒胡歌》以诮之曰：同心相遇思同欢，擎出酒胡当玉盘，盘中臬兀不自定，四座亲宾注意看。可以不在心，否以不在面，徇俗随时自圆转，酒胡五藏属他人，十分亦是无情劝。尔不耕，亦不饥；尔不蚕，亦有衣；有眼不曾分黼黻，有口不能明是非。鼻何尖眼何碧仪形本非天地力。雕镌匠意若多端，翠帽朱衫巧装饰。长安斗酒十千酤，刘伶平生为酒徒，刘伶虚向酒中死，不得酒池中拍浮。酒胡一滴不入肠，空令酒胡名酒胡。” 罗隐，梁开平中累征夕郎不起，罗衮以小天倅大秋姚公使两浙，衮以诗赠隐曰：“平日诗风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖従人望早以公台命卓侯。”隐答曰：“昆仑水色九般流，饮即神仙憩即休。敢恨守株曾失意，始知缘木更难求。鸽原谩欲均余力，鹤发那堪问旧游！遥望北辰当上国，羡君归棹五诸侯。” 孙定，字志元，涪州大戎之族子，长于储。定数举矣，而储方欲就贡。或访于定，定谑曰：“十三郎仪表堂堂，好个军将，何须以科第为资！”储颇衔之。后储贵达，未尝言定之长。晚年丧志，放意杯酒。景福二年，下第游京，西出开远门，醉中走笔寄储诗曰：“行行血泪洒尘襟，事逐东流渭水深；愁跨蹇驴风尚紧，静投孤店日初沈。一枝犹挂东堂梦，千里空驰北巷心；明日悲歌又前去，满城烟树噪春禽。”空诗歌千余首，多委于兵火，竟无成而卒。 欧阳澥者，四门之孙也，薄有辞赋，出入场中仅二十年。善和韦中令在阁下，澥即行卷及门，凡十余载，未尝一面，而澥庆吊不亏。韦公虽不言，而心念其人。中和初，公随驾至西川命相，时澥寓居汉南，公访知行止，以私书令襄帅刘巨容俾澥计偕，巨容得书大喜，待以厚礼，首荐之外，资以千余缗，复大宴于府幕。既而撰日遵路，无何，一夕心痛而卒。巨容因籍澥答书，既呈于公，公览之怃然，因曰：“十年不见，酌然不错！” 刘得仁，贵主之子。自开成至大中三朝，昆弟皆历贵仕，而得仁苦于诗，出入举场三十年，竟无所成。尝自述曰：“外家虽是帝，当路且无亲。”既终，诗人争为诗以吊之，惟供奉僧栖白擅名。诗曰：“忍苦为诗身到此，冰魂雪魄已难招，直教桂子落坟上，生得一枝冤始销。” 李洞，唐诸王孙也，尝游两川，慕贾阆仙为诗，铸铜像其仪，事之如神。洞为《终南山诗》二十韵，句有：“残阳高照蜀，败叶远浮泾。”复曰：“断竹烟岚冻，偷秋雨雹腥，远平丹凤阙，冷射五侯厅。”大约全篇得唱。又《赠司空侍郎》云：“马饥餐落叶，鹤病晒残阳。”又曰：“卷箔清溪月，敲松紫阁书。”又送僧云：“越讲迎骑象，蕃斋忏射雕。”复赠高仆射曰：“征南破虏汉功臣，提剑归来万里身，闲倚陵云金柱看，形容消瘦老于真。”复曰：“药杵声中捣残梦，茶铛影里煮孤灯。”复《送人归日东》云：“岛屿分诸国，星河共一天。”时人但诮其僻涩，而不能贵其奇峭，惟吴子华深知。子华才力浩大，八面受敌，以八韵著称。游刃颇攻《骚》《雅》，尝以百篇示洞，洞曰：“大兄所示百篇中，有一联绝唱，西昌新亭曰：暖漾鱼遗子，晴游鹿引麛。”子华不怨所鄙，而喜所许。洞三榜裴公，第二榜策夜，帘献曰：“公道此时如不得，昭陵恸哭一生体。”寻卒蜀中。裴公无子，人谓屈洞之致也。 赵牧，不知何许人。大中、咸通中，学李长吉为短歌，可谓蹙金结绣，而无痕迹。《对酒诗》曰：“云翁耕扶桑，种黍养日乌，手挼六十甲子、循环落落如弄珠，长绳系日未是愚。有翁临镜捋白须，饥魂吊骨吟古书，冯唐八十无高车，人生如疟在须臾，何乃自苦八尺躯！裂衣换酒且为娱，劝君日饮一瓢、夜饮一壶。杞天崩、雷腾腾，纣非舜是何足凭！桐君桂父岂欺我，醉里骑龙多上升。菖蒲花开鱼尾定，金丹始可延君命。”其余尤上轻巧，辞多不载。 崔橹慕杜紫微为诗，而橹才情丽而近荡，有《无机集》三百篇，尤能咏。如《梅花诗》曰：“强半瘦因前夜雪，数枝愁向晚来天。”复曰：“初开已入雕梁画，未落先愁玉笛吹。”《山鹊诗》曰：“云生柱础降龙地，露洗林峦放鹤天。”如此数篇，可谓丽矣。若《莲花诗》曰：“无人解把无尘袖，盛取残香尽日怜。”此颇形迹。复能为应用四六之文，辞亦深侔章句。 刘光远，不知何许人，慕李长吉为长短歌，尤能埋没意绪，竟不知其所终。 姚岩杰，梁国公元崇之裔孙。童卯聪悟绝伦，弱冠博通坟典；慕班固、司马迁为文，时称“大儒”。尝以诗酒放游江左，尤肆陵忽前达，旁若无人。乾符中，颜标典鄱阳，鞠场宇初构，岩杰纪其事，文成，粲然千余言；标欲刊去一两字，岩杰大怒。既而标以睚眦，已勒石，遂命覆碑于地，以车牛拽之磨去。岩杰以一篇纪之曰：“为报颜公识我麽我心惟只与天和。眼前俗物关情少，醉后青山入意多。田子莫嫌弹铗恨，宁生休唱饭牛歌；圣朝若为苍生计，也合公车到薜萝！”卢子发牧歙州，岩杰在婺源，先以著述寄肇；肇知其人性使酒，以手书褒美，赠之以束帛；辞以兵火之后，郡中凋弊，无以迎逢大贤。岩杰复以长笺激之，始以文友相遇，千载一时。肇不得已。辍所乘马，迎至郡斋，馆谷如公卿礼。既而日肆傲睨，轻视子发。子发尝以篇咏诧于岩杰曰：“明月照巴山。”岩杰笑曰：“明照天下，奈何独照巴山耶！”子发惭不得意。无何，会于江亭，时蒯希逸在席，子发改令曰：“目前取一联象，令主曰：‘远望渔舟，不阔尺八。’”岩杰遽饮酒一器，凭栏呕哕；须臾，即席还肇令曰：“凭栏一吐，已觉空喉。”有集二十卷，目曰《象溪子》。中和末，豫章大乱，岩杰苦河鱼之疾，寓于逆旅，意不知其所终。 周贺，少従浮图，法名清塞，遇姚合而反初。诗格清雅，与贾长江、无可上人齐名。岛哭柏岩禅师诗籍甚，及贺赋一篇，与岛不相上下。岛曰：“苔覆石床新，师曾占几春写留行道影，焚却坐忘身。塔院关松雪，房廊露隙尘。自嫌双泪下，不是解空人。”贺曰：“林迳西风急，松枝讲法余。冻须亡夜剃，遣偈病时书。地燥焚身后，堂空著影初。此时频下泪，曾省到吾庐。” 缪岛云，少従浮图，才力浩大，有李杜之风。其诗尤重奇险，至如：“四五片霞生绝壁，两三行雁过疏松。”复曰：“抛芥子降颠狒狒，折杨枝洒醉猩猩。”《庐山瀑布》曰：“白鸟远行竖，玉虹孤饮潭。”皆敻出前辈。开成中常游豫章。武宗朝准敕反初，名甚喧然。 胡玢，不知何许人，尝隐庐山，若心于五七言。《桑落洲》一篇曰：“莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。”又《月诗》云：“轮中别有物，光外更无空。”玢与李骘旧交；骘廉问江西，弓旌不至。 段维，或云忠烈之后，年及强仕，殊不知书；一旦自悟其非，闻中条山书生渊薮，因往请益。众以年长犹未发蒙，不与授经。或曰，以律诗百余篇，俾其讽诵。翌日维悉能强记，诸生异之。复受八韵一轴，维诵之如初，因授之《孝经》。自是未半载，维博览经籍，下笔成文，于是请下山求书粮。至蒲陕间，遇一前资郡牧即世，请维志其墓。维立成数百言，有燕许风骨，厚获濡润。而乃性嗜煎饼，尝为文会，每个煎饼才熟，而维一韵赋成。咸通、乾符中，声名籍甚，竟无所成而卒。 剧燕，蒲坂人也，工为雅正诗。王重荣镇河中，燕投赠王曰：“只向国门安四海，不离乡井拜三公。”重荣甚礼重。为人多纵，陵轹诸従事，竟为正平之祸。 李涛，长沙人也，篇咏甚著，如“水声长在耳，山色不离门。”又“帚地树留影，拂床琴有声。”又“落日长安道，秋槐满地花。”皆脍炙人口。温飞卿任太学博士，主秋试，涛与卫丹、张郃等诗赋，皆榜于都堂。 任涛，豫章筠川人也，诗名早著。有“露团沙鹤起，人卧钓船流。”他皆仿此。数举败于垂成。李常侍骘廉察江西，特与放乡里之役，盲俗互有论列。骘判曰：“江西境内，凡为诗得及涛者，即与放色役，不止一任涛耳。” 罗虬辞藻富赡，与宗人隐、邺齐名。咸通、乾符中，时号“三罗”。广明庚子乱后，去従鄜州李孝恭。籍中有红儿者，善肉声，常为贰车属意。会贰车骋邻道，虬请红儿歌而赠之缯彩。孝恭以副车所贮，不令受所贶。虬怒拂衣而起，诘旦，手刃绝句百篇，号比红诗，大行于时。 周缄者，湖南人也，咸通初以辞赋擅名。缄尝为《角抵赋》，略曰：“前冲后敌，无非有力之人；左攫右拿，尽是用拳之手。”或非缄善角抵。 周繁，池州青阳人也。兄繇，以诗篇中第。繇工八韵，有飞卿之风。 何涓，湘南人也，业辞。尝为《潇湘赋》，天下传写。少游国学，同时潘纬者，以《古镜诗》著名，或曰：“藩纬十年吟古镜，何涓一夜赋潇湘。” 章碣，不知何许人，或曰孝标之子。咸通末，以篇什著名。乾符中，高侍郎湘自长沙携邵安石至京及第，碣赋东都望幸以刺之。复为《焚书坑诗》曰：“竹帛烟销帝业虚，昔年曾是祖龙居，坑灰未冷关东乱，刘项従来不读书。” 来鹄，豫章人也，师韩、柳为文。大中末、咸通中，声价益籍甚。广明庚子之乱，鹄避地游荆襄，南返中和，客死于维扬。 闵廷言，豫章人也，文格高绝。咸通中，初与来鹄齐名。王棨尝谓同志曰：“闵生之交，酷似西汉。”有《渔腹志》一篇，棨尤所推伏。 张乔，池州九华人也，诗句清雅，敻无与伦。咸通末，京兆府解，李建州时为京兆参军主试，同时有许棠与乔，及俞坦之、剧燕、任涛、吴罕、张宾、周繇、郑谷、李栖远、温宪、李昌符，谓之“十哲”。其年府《试月中桂诗》，乔擅场。诗曰：“与月长洪蒙，扶疏万古同；根非生下土，叶不坠秋风。每以圆时足，还随缺处空；影高群木外，香满一轮中。未种青霄日，应虚白兔宫；何当因羽化细得问神功。”其年频以许棠在场席多年，以为首荐；乔与俞坦之复受许下，薛能尚书深知，因以诗唁二子曰：“何事尽参差，惜哉吾子诗；曰令销此道，天亦负明时。有路当重振，无门即不知；何曾见尧日，相与啜浇漓。” 谢廷浩，闽人也。大顺中，颇以辞赋著名，与徐夤不相上下，时号“锦绣堆”。 李巨川，字下已，姑臧人也，士族之鼎甲，工为燕许体文。广明庚子乱后，失身于人，佐兴元杨守亮幕；守亮，大阉复恭养子。守亮败，为华帅韩建所擒。建重其才，奏令掌书奏凡十余年，名振海内。乾宁中，驾幸三峰，巨川自使下侍御史，拜工部郎中，稍迁考功郎，中谏议大夫。时建奏勒诸王放散殿；后都雪岐，下宋文通，皆巨川之谋也。上返正，转假礼部尚书，充黄州节度判官。上至华清宫，遣使赐建御容一轴，时巨川草谢表以示吴子华，其中有“彤云似盖以长随，紫气临关而不度。”子华吟味不已，因草篇与巨川对垒。略曰：“雾开万里，克谐披睹之心；掌拔一峰，兼助捧持之力。”天祐初，大驾幸岐，梁太祖自东平拥师迎驾至三峰，单骑出降。既而素忌巨川多谋，遣人害之。 陈象，袁州新喻人也，少为县吏，一旦愤激为文，有西汉风骨，著《贯子》十篇。南平王钟传镇豫章，以羔雁聘之，累迁行军司马，御史大夫。传薨，象复佐其子文政。为淮师攻陷，象被擒送维扬，戮之。象颇师黄老，讫至于此，莫知所自也。 汤筼，润州丹阳人也，工为应用，数举败于垂成。李巢在湖南，郑续镇广南，俱以书奏受惠。晚佐江西钟传，书檄阗委，未尝有倦色。传女适江夏杜洪之子，时及昏暝，有人走乞障车文，筼命小吏四人，各执纸笔，倚马待制，既而四本俱成。天祐中，逃难至临川，忧恚而卒。 陈岳，吉州庐陵人也，少以辞赋贡于春官氏，凡十上竟抱至冤。晚年従豫章钟传，复为同舍所谮；退居南郭，以坟典自娱。因之埔览郡籍，尝著书商较前史得失，尤长于班、史之业，评三传是非，著《春秋折衷论》三十卷；约《大唐实录》，撰《圣经》一百二十卷。以所为述作，号《陈子正言》十五卷。其辞、赋、歌、诗，别有编帙。光化中，执政议以蒲帛徵；传闻之，复辟为従事。后以谗黜，寻遘病而卒。 李凝古，执事中损之子，冲幼聪敏绝伦，工为燕许体文。中和中，従彭门时溥，溥令制露布进黄巢首级。凝古辞学精敏，义理该通，凡数千言，冠绝一时，天下仰风。无何，溥奏诸将各领一麾，凝古获濡润而不之谢，溥因兹减薄。 <br><br><font color="#cc0000">○韦庄奏请追赠不及第人近代者</font> 孟郊，字东野，工古风，诗名播天下，与李观、韩退之为友。贞元十二年及第，佐徐州张建封幕卒，使下廷评，韩文公作志，东野谥曰贞耀先生。贾岛诗曰：“身殁声名在，多应万古传；寡妻无子息，破宅带林泉。冢近登山道，诗随过海船；故人相吊处，斜日下寒天。” 李贺，字长吉，唐诸王孙也，父瑨肃，边上従事。贺年七岁，以长短之制，名动京华。时韩文公与皇甫湜览贺所业，奇之，而未知其人。因相谓曰：“若是古人，吾曹不知者；若是今人，岂有不知之理！”会有以瑨肃行止言者，二公因连骑造门，请见其子。既而总角荷衣而出，二公不之信，贺就试一篇，承命欣然，操觚染翰，旁若无人。仍目曰高轩过，曰：“华裾织翠青如葱，金镮压辔摇冬珑；马蹄隐耳声隆隆，入门下马气如虹。云是东京才子、文章钜公。二十八宿罗心胸，殿前作赋声磨空；笔补造化天无功，元精炯炯贯当中。庞眉书客感秋蓬，谁知死草生华风我今垂翅负冥鸿，他日不羞蛇与龙。”二公大惊，以所乘马命连镳而还所居，亲为束发。年未弱冠，丁内艰，他日举进士，或谤贺不避家讳，文公特著《辨讳》一篇，不幸未登壮室而卒。 皇甫松，著《醉乡日月》三卷，自叙之矣，或曰，松，丞相奇章公表甥，然公不荐。因襄阳大水，遂为《大水辨》，极言诽谤。有“夜入真珠室，朝游瑇瑁宫”之句。公有爱姬名真珠。 李群玉，不知何许人，诗篇妍丽，才力遒健。咸通中，丞相修行杨公为奥主，进诗三百篇，授麟台雠校。 陆龟蒙，字鲁望，三吴人也。幼而聪悟，文学之外，尤善谈笑，常体江谢赋事，名振江左。居于姑苏，藏书万余卷；诗篇清丽，与皮日休为唱和之友；有集十卷，号曰《松陵集》。中和初，遘疾而终。颜荛给事为文志其墓，吴子华奠文千余言，略曰：“大风吹海，海波沦涟，涵为子文，无隅无边。长松倚雪，枯枝半折，挺为子文，直上巅绝。风下霜晴，寒钟自声，发为子文，铿锵杳清。武陵深阗，川长昼白，间为子文，涉茫岑寂。豕突禽狂，其来莫当。云沈鸟没，其去倏忽。腻若凝脂，软于无骨。霏漠漠，澹涓涓，春融冶，秋鲜妍。触即碎，潭下月；拭不灭，玉上烟。” 赵光远，丞相隐弟子，幼而聪悟。咸通、乾符中，以为气焰温、李，因之恃才不拘小节，常将领子弟，恣游侠斜，著《北里志》，颇述其事。 李甘，字龢鼎，长庆四年及第，《登科记》已注矣。 温庭皓，庭筠之弟，辞藻亚于兄，不第而卒。 刘得仁陆逵傅锡平曾贾岛刘稚圭顾邵孙沈佩 顾蒙，宛陵人，博览经史，慕燕许刀尺，亦一时之杰；余力深究内典，由是屡为《浮图碑》，仿欧阳率更笔法，酷似前人。庚子乱后，萍梗江浙间。无何，有美姬为润帅周宝奄有；蒙不能他去，而受其豢养，由此名价减薄。甲辰淮浙荒乱，避地至广州，人不能知，困于旅食，以至书《千字文》授于聋俗，以换斗筲之资。未几，遘疾而终。蒙颇穷《易象》，著《大顺图》三卷。 罗邺，余杭人也，家富于财。父则，为盐铁小吏，有子二人，俱以文学干进，邺尤长七言诗。时宗人隐，亦以律韵著称，然隐才雄而粗疏，邺才清而绵致。咸通中，崔安潜侍郎廉问江西，志在弓旌，竟为幕吏所沮。既而俯就督邮，因兹举事阑珊，无成而卒。 方干，桐庐人也，幼有清才，为徐凝所器，诲之格律。干或有句云：“把得新诗草里论。”反语云村里老，谑凝而已。王大夫廉问浙东，干造之连跪三拜，因号“方三拜”。王公将荐之于朝，请吴子华为表草。无何公遘疾而卒，事不谐矣。 前件人俱无显遇，皆有奇才，丽句清辞，遍在时人之口；衔冤抱恨，竟为冥路之尘。但恐愤气未销，上冲穹昊，伏乞宣赐中书门下，追赠进士及第，各赠补阙、拾遗，见存明代。以惟罗隐一人，亦乞特赐科名，录升三级，便以特敕显示优恩。俾使已升冤人，皆沾圣泽；后来学者，更厉文风。 论曰：工拙由人，得丧者命；非贤之咎，伊时之病。善不为名，而名随之；名不为禄，而禄従之。苟异于是不汨，而小人之儒也尤人，君子之儒也反己。《诗》曰：“风雨如晦，鸡鸣不已。”