士君子得志于时，翱翔皇路，赞庙谟而修明国典；名闻于当时，声施于后世。幸矣！设不幸而赍志以老，泉石烟霞，为僚友君臣；山林风月，为经纶事业。时而俯仰盱衡，怀抱莫展；或借酒盏以浇傀儡，或藉诗简以舒抑郁；甚至感愤无聊，弗容自己，则假一二逸事可以振聋瞶挽凋敞者，为之描声而绘影。笔舌之间，情意曲传，令有心者读之，怒可喜，喜可怒，醉可醒，醒可醉，生可死，死可生，观感触发，有莫知其然而然者，斯果何氏之书欤？要亦不得志于时者之所为也，宁得稗史目之乎？请观其命名曰《世无匹》，标其人干白虹，彼所寄托，已约略可睹矣，又何庸询其人之有与无，并其事之虚与实哉。虽然，览其首尾，意在言外。吾得以两言断之，曰：有干白虹，而天下事何不可为；有干白虹，天下正复多事，赖有恩怨释然。一瓢长醉数语，可以化有事为无事。总风云万变，仍是长空无际。即书中伦常交至，祸福感召，又能惩创遗志，感发善心，殊有风人之旨寓乎间。此书有稗于世道人心不少，即曰稗官野史，亦何不可家弦而户诵。　　　　　　　　　　　　　　　　　　　　　　　　　     学憨主人书于桃坞之征兰堂