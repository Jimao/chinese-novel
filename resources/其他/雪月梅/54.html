人生天地，电光石火，瞬息间耳。此身既不能常存，即当思所以寿世而不朽者。顾其道何居？希圣希贤，接往古，开来学，此一道也；医卜星相，各臻绝诣，指示迷途，又一道也；童妇歌谣，单词片语，可作千秋佳话而留传者，亦一道也。但古今事业我何由考之？以读古人之书而后知之。若是乎，书之不可不作也。但作书亦甚难矣！圣贤经传尚皆述古人成事，况稗官小说凭空结撰，何能尽善？是虽不可以不作，又何可以竟作也。如一人读之曰善，人人读之而尽善，斯可以寿世而不朽矣！文章之妙，实非一道，必如僧繇点晴，破壁飞去，虎头画水，夜半潮音，维摩说法，天女散花，弥衡操鼓，渊渊有金石声，始可称极妙矣！予向之论著书如此。 <br><br>乙未春，晓山陈子偶出是编以示予，予读之而泠然、洒然，恍如列子御风，身在处阁间。叹曰：如陈子此传，真所谓破壁飞去时也，夜半潮音时也，可使天女散花，渊渊有金石声也。技至此，技至矣；观至此，观止矣！《雪月梅》传，晓山亦因之以并传。是为跋。 <br><br>乾隆四十年岁次乙未，孟春望后一日，古定阳董寄绵谨跋。