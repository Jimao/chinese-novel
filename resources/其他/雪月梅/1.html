昔太史公游历名山大川，而胸次眼界豁开异境。《史记》一篇，疏荡洒落，足以凌轹百代。乃知古人文章，皆从阅历中出。予也，自渐孤陋，见闻不广。及长，北历燕、齐，南涉闽、粤，游历所经，悉入编记，觉与未出井闬\时，少有差别。今已年过杖乡，精力渐减，犹幸麓中敝裘可以御寒，囤中脱粟可以疗饥。日常无事，曳杖山乡，与村童圃臾，或垂钓溪边，或清谈树下，午间归来，麦饭菜羹，与山妻稚子欣然一饱，便觉愈于食禄千种者矣！惟念立言居不朽之一，生平才识短浅，未得窥古人堂奥，然秋虫春鸟亦各应时而鸣，予虽不克如名贤著述，亦乌能尸居澄观噤不发一语乎？因欲手辑一书，作劝惩之道。以故风窗雨夕，与古人数辈作缘，心有所得，拈笔记之，陆续成篇，虽非角胜争奇，亦自是一丘一壑。龙门之笔，邈乎尚矣！兹不过与稗官野史，聊供把玩。良友过读，复为校正，付之剞劂，以公同好。既云自娱，亦可以娱人云尔。 <br><br>乾隆乙未仲春花朝，镜湖逸叟自序于古钧阳之松月山房。<br>