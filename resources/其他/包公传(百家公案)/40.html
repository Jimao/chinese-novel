断云： 　　淫妇败风受极法，善人自有物扶持。<br>　　包公明断心如镜，天理昭彰不可迷。<br><br>话说开封府城西二十里，有一地名苦筲村，有一人家，姓俞字子介，家道颇富，以商旅为活，性最好善，看经念佛，专一施舍。其妻许氏，年方十九。每日介叟出外买卖，其左右邻有一风流年少，名晏实，常往来于介叟家，因与许氏相通。许氏心甚爱之，日久月深，两情缱绻，因此阿许遂与其夫不和。<br><br>一日，介叟出外，晏实遂与阿许私议道：“我今蒙娘子惜爱，情意甚密，深望幸矣，倘或有日家长知觉，两下耽误，岂不深可耻哉。欲要取个久远之计，不若装着甚么计较，候待介叟归，置之陷阱，庶得两情永谐鸾凤。”阿许道：“此事容易。彼若归时，汝故意请他去用醇酒，劝他饮醉之后，那时任从你发落便了。”商议已定。<br><br>越数日，晏实闻介叟已归，遂往其家贺之，因招介叟来家饮酒。介叟见是相熟之人，亦不推辞，随晏实到彼舍，酒食已齐备。晏实尽意奉劝，介叟痛饮醉甚，待辞归，实因送介叟纵步而行。行至村南僻源，有一大井，水深无底。其时天色渐暗，介叟醉倒不能行。晏实见四处无人，遂拖介叟去入井中而归。<br><br>次日实密以告阿许，阿许甚喜。又越数日，其邻人皆问阿许：“介叟这几日何往？”阿许告以相约同行之人在途等侯。邻人信其言。晏实与阿许喜不自胜，自谓可以永谐连理，日夕在家里通欢。介叟在井中醒来后，终日只是念佛诵经。但见水中有一大龟，以背乘介叟于水上。每至饥时，有数小龟各衔斋食以食介叟，介叟亦不觉其为饥。将经月余，一日天下大雨，井水大涨，龟背乘介叟直至井岸。介叟乃得再生，遂投奔而归。正值其妻与晏实方对饮高歌，忽见其夫之来，皆惊惶骇怖，疑其是鬼。<br><br>晏实持刀赶逐，不容其归。介叟无可投奔，遂具状入府衙陈告，逐一供具其妻与晏实通奸及因谋害事情。拯见状，即差人勾唤阿许及晏实一同根勘。二人已到，用长枷押入狱中理究。二人不得已，各各招认通奸设计谋害事因。拯视供明白，叠成案卷，遂将阿许处决斩罪，晏实臀杖一百，配二千里，永不许还乡。