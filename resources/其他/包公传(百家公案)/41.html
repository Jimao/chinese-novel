断云： <br><br>　　怪异偷将金器具，神灵显报断分明。<br>　　包公一点精英鉴，万变妖魔何处逃。<br><br>传说有郑秀才者，名宽，开封府人。家道饶足，最勤力学，每夜自处一室读书，至二三更方睡。忽一夕，有人叩门声。宽问：“是谁？”门外应声曰：“有客拜见。”宽开门，但见一秀才，面目俊伟，须眉清秀，与宽长揖。宽延之坐定，秉起明烛，问：“客来何处？”客答道：“姓石名呼为处士，与君皆邻里也。闻君书声朗朗，径来访君。”宽与之议论良久，见其语话极洒落，心甚敬之。语至二更，遂别宽而去。<br><br>自此每夕往来，与宽清谈，甚相投合，宽敬其为人，一夕以金瓶贮酒，盛设佳肴，与处士对席而饮。酒至数巡，宽起而语道：“久聆清诲，未尝有忘，今与君相交亦熟矣，难得今夜清风徐来，明月初升，有酒盈樽，岂可虚度良夜？见君言语清丽，多博古典，想必善佳作，望弗辞示教，以叙此情，岂不快哉？”处士见宽人物轩俊，知其善诗者，遂答道：“蒙盛设相待，愧我无杜陵之才，吟来反贻君之笑耳。”宽道：“足见弘学，更勿推托。”处士于是席上执杯吟道：月色连窗夜气清，与君相遇叶同声。只愁识得根因处，虚负今宵雅爱情。处士吟罢，郑宽抚掌笑道：“诗诚妙矣，只是结句太窄，今将与君长为伴矣，何至便有虚负之情？”亦依韵和吟一首：<br><br>　　秉烛相谈话更清，徐徐席上动风声。<br>　　今宵盛贮金瓶酒，要证平生夙昔情。<br><br>处士听罢，亦笑答道：“君才尤捷，小子非其敌也。”二人饮至二三更而去。<br><br>至第四夜，乘月明，石处士又来叩门，与宽道：“日前蒙赐佳酿，盛意难忘，今寒舍新曲已熟，愿邀君步月而往，同饮一杯，少款情话，可否？”宽诺之，石处士遂与之同行到其家。但见野径萦迂，茂林修竹，中有琐窗朱户，如神仙境界。石处士遂呼小童安排筵席，把杯同饮，沉醉而返。宽归，痴迷如梦，数日方醒。自此处士往来无间，时或宿于宽家，宽视之如旧知，并无疑忌焉。<br><br>忽一夕，处士与宽同榻而睡。处士伺宽熟睡，密盗其箱中金瓶而去。天明宽睡觉起来，忽见箱子开了，探视不见金瓶所在，待问石处士，已去矣。宽直抵其家问之，及寻其旧路，但见林木森森，乱石落落，悄无人迹，亦不知其家所在。宽怅恨而归。自此，石处士亦不复来。<br><br>宽几夜郁郁，无计奈何，遂入府衙陈诉，告理其事。拯见状便问：“石处士是何处人？”宽具言其往日与彼相会之详。<br><br>拯即差人赍文引，与宽同往其处追唤石处士。公吏到其地方，但见怪石嶙峋，惟无人家，又闻虎声咆哮，徘徊竟不敢人。及询之邻里，皆不知有石处士之家。公吏归以告拯，拯思之必是妖怪，再差人叩其处，令以文牒焚之，祝之当境土地龙神，必有下落。公吏如其言再往，将牒文焚祝之讫而回。<br><br>次日黄昏时，俄然黑风暗起，见有鬼吏数人，缚捆石处士直到厅前。公吏即忙通报，拯便将处士勘问。处士一一招认，供具所盗去金瓶现收藏在家里。拯差人押处士归取金瓶。公吏到其处，见有一岩窍如瓮大，其中宽阔如屋，有怪石数十，屹立如人状，其金瓶则挂之石壁之上。公吏取金瓶，仍押处士回衙见拯。拯唤郑宽取其物色。宽一见金瓶，果是宽家之物。拯着宽领瓶而去。令公吏押石处士斩讫，只见有石碎无数，更无人尸，拯方知即石精也。后其怪遂息。