断云： <br><br>　　梅稍月挂近黄昏，秉烛香斋独掩门。<br>　　执得葩经当日笔，挽回风化戒鹑奔。<br><br>话说黄州儒士张从龙，结庐临溪，读书其内，苦志用功，不入城府。家业荒凉，未有妻室。仁宗康定二年春月间，于所居倚窗临溪闲坐，俄见一叟棹船逶迤候岸，中坐一青衣美人，颜色聪俊。张从龙遽尔问曰：“何家宅眷？今欲何往？”叟曰：“兹值岁侵，衣食无措，将卖此女，以资日用耳。”从龙留意，邀之入室，遂问姓名居住。叟曰：“老拙姓苏，本州人也。无室辞世，只生此女，乳名珍娘，年方二八，颇通书义，尤精女工，欲仗红叶之媒，以订赤绳之约。如君不弃，望为相容。”<br><br>从龙见言，随即许诺，倾囊见酬。遂设宴会亲，卜日合卺。女自入从龙之门，恪尽倡随之道，主中馈，缝衣裳，和于亲族，睦于乡里，抑且性格温柔貌出类，遐迩争羡焉。从龙贪恋情欲，颇废经书。其女谏曰：“衾枕之情，世之常事；功名之念，士之要途。立身行道，扬名后世，既显父母，又荣妻子，男儿之志，于斯遂矣。岂可苟淹岁月，而守故园之桃李哉。”从龙见女言有理，遂逊谢之，愈加敬爱。一日，从龙与女对酌溪楼之上，女斟酒奉生曰：“聊歌一词，以侑君饮。”词名《浣溪沙》云：<br> <br>　　溪雾溪烟溪景新，溶溶春水净无尘。碧琉璃底浸春云。<br>　　风扬游丝牵蝶翅，雨飘飞絮温莺唇。桃花片片送残春。<br><br>每歌一句，音韵清奇，听之可爱。<br><br>厥后，从龙过京中试，抉为开封府祥符县令，挈家赴任。<br><br>女处官衙，小心谨慎，同僚妻妾，咸得欢心。每诫其夫清廉恤民，无玩国法，内外称之。时有他府州县，咸皆风雨调和，独有祥符县，自从龙莅任之后，多遭干旱。百姓耆老连名上呈，请从龙祈祷，全无应验。从龙心中甚忧。百姓又往开封府呈首其事，惊动包公亲临其县行文祷雨。门吏通报，从龙慌忙迎接包公人公馆坐定。包公观见从龙衙内，阴晦少明，乃潜谓从龙同僚曰：“张大尹衙内妖气太重，若能扫荡邪秽，天即大雨矣。吾且秘而不言，汝等可往白之。”同僚即以包公之言白于从龙知之。从龙不以为信。包公就亲书疏文一道，率众官径往城隍庙行香。祈祷以毕，将疏焚于炉内。少顷，玄云蔽空，雷雨交作，霹雳一声，火光进起，大雨如注，四郊沾足。包公请众官回衙，以观异事。但见张大尹室内枯骨加交，骷骸震碎，中流鲜血，而美妇不知所在矣。又见前厅壁上朱书篆字数行，众莫能识，请包公观之。包公看罢，乃诗一首曰：<br><br>　　善恶幽冥皆有报，雷霆诛击岂无因？<br>　　生行淫乱污尘俗，死纵妖邪惑世人。<br>　　万种风流收骨髓，一团恩爱耗精神。<br>　　从今打破迷魂阵，枭震骷骸示下民。<br><br>包公读罢，从龙惊骇不能定情，同僚为之失色，即访问包公何以知其缘故。包公日：“吾望妖气，是以知之。”即诘从龙：“何处得之？”从龙不隐，告以前情。包公曰：“吾观此妇在生必行淫乱，死为枯骨，尚能迷人。吾若不行文祈祷于天，请天诛之，则汝亦不久元气耗散，祸将及身矣，可不惧哉！”于是从龙拜辞，敬叹包公之德，神明莫及也。