断云： <br><br>　　才子佳人德性良，愿谐婚偶振纲常。<br>　　贪官图贿行私曲，致令命损实堪伤。<br><br>话说仁宗康定年间，有一南属县，有庠生李彦秀，小字玉郎。年方二十岁，为人俊雅，赋性温良，学问才艺冠绝一学。其学舍之后有高楼一所，匾曰：会景楼。登之者，远观则四面江山，近观则一城坊市，举目皆尽。圃墙、邻居、小巷皆官妓所居焉。彦秀凡过夏月，则读书于楼上。<br><br>一日，新秋雨霁，墙外歌咽之音，丝竹之韵，为轻风递送，断续悠扬。彦秀不胜清兴，遂约同侪饮于楼上。一友忽然笑曰：“正所谓但闻其声，不见其形。”谓彦秀曰：“若见其形，则不赏其声，反不清矣。”众皆称其确论。一友曰：“此论反复趣深，真佳作也，各当有赋。如诗不成，甘罚金谷酒数。”于是彦秀先吟诗曰：<br><br>　　凉飚淅沥天雁起，窗蕉雨歇清声止。<br>　　灏气乘风扫净室，炎蒸忽入秋光里。<br>　　闲登快阁一凭栏，江山浩渺双眸宽。<br>　　俯临坊市人寰小，仰攀牛斗天风寒。<br>　　暂存视听一凝思，潇潇一派仙音至。<br>　　弦繁管急杂商宫，声回调歇迷腔子。 <br>　　独坐无言心自评，不是寻常风月情。<br>　　初疑天籁一檐马，又似秋高和漏打。<br>　　碎击冰壶向日倾，乱箭琉璃斗风洒。<br>　　狂生对此襟一开，邀友分题共举杯。<br>　　莫如巫山云雨隔，清歌时度人间来。<br>　　俏者闻声情已见，村者相逢若相恋。<br>　　村俏由来趣不同，岂在闻声与见面。彦秀吟毕，众友正传玩之间。忽膳夫走来报曰：“正堂先生来也。”彦秀急将其诗怀于袖中，整衣迎先生登楼，续坐而饮。彦秀以诸友推其吟诗在袖，惟恐先生见，玉郎推更衣将诗稿搡捻成团，投出墙角，复回席中坐饮，至暮而散。<br><br>不意投诗之处，乃角妓张妪居住之所也。妪只生一女，年一十七岁，名丽容。生得眉如漆黛，口似朱红，又名翠眉娘，聪明乖巧，不但乐工、女工，至于书画诗文，冠绝时辈，真一郡之国色也。然留心伉俪，不染风尘，人或挥金至百，而不能一睹其面。家后构一小楼，与会景楼相对，匾曰：对景楼。乃丽容什闹之所也。当下李彦秀投诗稿之时，适丽容正坐对景楼上，忽见丢下纸团，遂命丫头拾取观之，且惊且羡，颠倒歌咏曰：“此诗必是李玉郎所作无疑也。况彼尚未议婚，妾且亦未行嫁，天若见怜，吾愿谐矣。”<br><br>至次日，遂用白绫一方，逐韵和其上，复从原处投回。适彦秀经其处而得之，且读且笑曰：“吾闻名妓有张翠眉者，操志不常，才貌异众，吾心每日期之，未有其便，今观其写作，必然是也。”即观其诗曰：<br><br>　　新凉睡美慵晨起，邻家夜饮歌初止。<br>　　起来无力近妆台，一朵芙蓉冰镜里。<br>　　重重花影上雕栏，体瘦更嫌舞袖宽。<br>　　闲觅晓蛩芳砌下，金莲似去碧笞寒。<br>　　太湖独倚含幽思，玉团忽郝从天至。<br>　　龙蛇飞动泼烟云，篇篇尽是相思字。<br>　　颠来倒去用心评，方信多情识有情。<br>　　不是玉郎密传契，他人怎有这般清？<br>　　自小门前无系马，梨花夜雨何曾打？<br>　　一任渔舟泛武陵，落红肯向东流洒？<br>　　半方绫帕卷还开，留取当年捧玉杯。<br>　　每见隔墙花影动，何时得见玉人来？<br>　　名实常闻如久见，姻缘未合心先恋。<br>　　诗情本自致幽情，人心料得如人面。<br><br>彦秀阅毕，遂登太湖石而望之。正值丽容独坐于对景楼上，彼此一见，魂志飘荡。彦秀曰：“观卿仪范，莫非张翠眉乎？”<br><br>丽容微笑而答曰：“然。适妾以蒙佳作，知君为李玉郎无疑也。”二人相见大笑。丽容曰：“妾久闻君之才行，多择伉俪，然而百无一成，其故何也？”彦秀曰：“若有如卿之才貌者，又何敢言择乎？”遂乃各述其心事，对天誓为夫妇而别。<br><br>彦秀归家告于父母，父母曰：“彼娟家也，然以改节为尚，终不可入士夫之门，亦不可以奉先嗣后哉。”遂不见允。彦秀转托于亲知于父母处百方推道，终不容诺。将及一年，而彦秀学业顿废，精神渐耗，忘餐失寝，如醉如痴。而张丽容亦为之憔悴，誓死决不他适。其父亦不得已，遂即遣媒具礼，至丽容家行聘。<br><br>事将有期，适有本省参政名周宪者，任满赴京。时王右丞相独秉大权，凡官之任满者，必白金万两为献，若少不及，则痛遭黜退。然周宪居官九载，罄囊合凑，十不及一。计无所出，谋诸佐吏。吏曰：“王右相货财山积，其心已厌，所重者，女子及珍玩之物耳。若于各府选买才色官妓一二人，不过数百白金，加以装饰，又不过数百，若得而献之，强如白金万两。<br><br>其右相必以纳之也。”周参政闻言大喜，遂令佐吏假右相之命选于各府，而丽容居其一焉而已。彦秀父子知之，乃奔走上下，谋之万端，家产荡尽，终莫能脱。<br><br>一日，拘其母女登舟启行，丽容知其不免，遂以片纸寄诗一首于彦秀曰：　　死别生离莫怨天，此身已许入黄泉。<br>　　愿郎珍重休悬望，拟是来生续此缘。<br><br>自后而丽容不复饮食。张妪泣曰：“女死故是节义，我必遭毒害。”丽容不答，只为之少食而巳。其舟既行，而彦秀徒步追随，哀恸路途行人。凡遇舟之宿址，号哭终夜，伏寝水次。如此将及两月，而舟抵临清。而彦秀星行露宿三千余里，足胼肤裂，无复人形。丽容于板隙窥见，一痛而绝。张妪救灌，良久方苏。苦浼舟夫往答彦秀曰：“妾所以不死者，以老母未脱耳。母若脱，妾即从死，郎可归家，勿劳自苦。才郎因妾致死，无益于事，徒增妾苦耳。”彦秀闻船户传言之说，仰天大恸，投身于地，一仆而死矣。舟夫怜之，埋于岸侧。是夜丽容自缢，死于舟中。周参政见丽容缢死，大怒曰：“我以美衣玉食致汝于极贵之地，何得顾恋寒儒，自丧厥生？”遂令舟夫剥去丽容衣服，弃尸于岸上，将火焚之。焚毕，其心宛然不改。舟夫以脚踏之，忽出一小物，形如人体，大若手指。舟夫以水洗之，其色如金，其坚如石，衣冠眉发，纤悉皆具，脱然如李彦秀一般，但不言动而已。舟夫即将此物持报。周参政观看，惊叹曰：“怪哉！此乃精诚坚恪，情感气化，不然焉得有此？”叹玩不已。众吏卒曰：“此心如此，彼心恐亦如此，请发李彦秀尸首焚之，看是如何？”周参政允令焚之，果然心不灰，其中亦有小人物，与前形色精坚相等，装束容貌亦与张丽容一般形色无二。周参政大喜曰“吾虽致二人死于非命，今得此稀世之宝，若将献与王右相，虽照乘之珠玉不足道也。”遂盛以异锦之囊，函以香木之匣，贮盛封裹，题曰“心坚金石之宝”。于是给白银一锭，以赏张妪，听与二人治丧，并同来之女各给路费遣归。于是周参政兼程至东京，拜谒右相，奉上其函，备述本末。右相大喜，视之则非前物，乃是败血一团，臭污不可近前。右相大怒，遂请包公到府，谓曰：“彼夺人之妻，各致死地，自知罪大，故以秽物厌我，意在逃刑，望乞将周参政下于狱中。”包公领诺，退回南衙。讯鞫以毕，回书上报曰：“男女之私，情坚志恪，而始终不谐，所以一念成结，感形如此。<br><br>既得合于一处，情遂气伸，复还旧物，或有之矣。然周参政夺人之妻，以致死了二命，亦该问其死罪。然一人之死不足以偿二命，又问其子充军。王右相专权受金，以致二命之死，亦具表奏上天子，亦该罢其原职闲住。”闻者悦服。后来李彦秀与丽容亦脱生于宋神宗之世，结为夫妇。盖亦天道有知，报应之速也。