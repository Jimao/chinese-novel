断云： <br><br>　　罗女还魂成夙偶，何巡赃污已休冤。<br>　　包公案律真奇异，张子依然续旧弦。<br><br>话说浙东张忠。父与罗仁卿邻居。张家原是宦族而贫难，罗家骤兴而富贵。宋仁宗年间，两家同日生产，张家生子名幼谦，罗家生女名惜惜。二人稍长，罗家以惜惜寄学于幼谦家。人常戏谓曰：“同生日者，何不结为夫妇？”张、罗私以为然，密立券约，誓必谐老。两家父母不知也。年十数岁，尚同席读书，常眉来眼去，情意洽浃。一日，私会合于斋东石榴树下，自后往来无间。<br><br>次年，罗女不复来馆，张子思念前情，虽屡至罗门，怎奈庭院深幽，终不能见。至于张子书一词，名《一剪梅》，自写其怀云：同年同日又同窗，不似鸾凤，谁似鸾凤？石榴树下事匆忙，为结鸳鸯，拆散鸳鸯。<br><br>一年不到读书堂，教不思量，怎不思量？朝朝暮暮只烧香。有分成双，只愿成双。过数日，忽惜惜遣婢来看张子。张子甚喜，即折窗前初开梅花一枝，作诗一首云：<br><br>　　昔人一别恨悠悠，犹把梅花寄陇头。<br>　　咫尺花开君不见，有人独自对花愁。<br><br>题毕，并前词付婢而去。惜惜得之读罢，不胜其情。<br><br>又次年，张子随父寓居越州。越州太守闻其才学，留于斋中肄业，两年方归。罗女闻之，即遣婢送金钱十枚、相思子一粒与张。张收之大喜，语婢云：“欲与娘子一会，不知肯许否？”<br><br>婢答云：“娘子亦常念君不忘，昨闻归来，特遣妾将此物与君，正待表后日相见之意，宁不肯许？尚待有机会处，良缘还在矣。”张子闻其言甚悦，复书一诗与婢，归达惜惜。其诗云：<br><br>　　一朝不见似三秋，真个三秋愁不愁？<br>　　金钱难买樽前笑，一粒相思死不休。<br><br>张子自得罗女赠金钱，常掷以为戏，适母见而问之。张子不隐，告母得之于罗女。母觉其意，次日遣妪问婚。罗父母嫌其家贫，不许，对里妪云：“归见张母需云：若会令郎及第做官则可。”里妪领诺，回报于张家。母知事不谐，遂寝其议。<br><br>明年，张子又随父同越州太守候差于京，两下音讯遂绝。<br><br>待数年方归，而罗女已受富室辛氏之聘矣。张子闻之大恨，若有所失，因作词名《长相思》云：天有神，地有神，海誓山盟字字真。如今墨尚新。<br><br>过一春，又一春，不解金钱变作银。如何忘却人？<br><br>次日，张见里妪，恳告其情。里妪怜之，密送此词与罗女道知。罗女见词含悲，对里妪云：“今虽受聘，乃父母意，但得君来一会，宁与君俱死，永不愿与他人俱生也。归见张生，当以妾言达之。”里妪辞归，告张以罗女之情。张子怏快而已。<br><br>数日，张子正倚栏看花，若有所思，适罗女遣婢来约张云：“娘子花园后墙，有山茶数株，可以攀援，及墙有竹梯置墙外以度，今夜令君子于此等候，娘子要见君一面矣。”张听罢，欢然答婢云：“娘子确有此意，谨当赴约。”婢去后，至中夜，张子于墙外凡伺候三日而失期。张怀恨甚，至而赋诗云： <br><br>　　山茶花树隔东风，何啻云山万万重！<br>　　销金帐暖贪春梦，人在月明风露中。次日复遣里妪递去。女言：“三夕不寐，无间可乘，非妾失信也。”约以：“今夕烛灯后为期，令张君速来。”里妪回达于张。是夜至期，张径往候之，果有竹梯在墙，遂登墙缘树而下。女延入室登阁，两叙前情，极其缱绻。遂订后期，以楼西明三灯为约，遇只一灯，不可候也。张如约，自后或一二夕，或三四夕，常会于罗女阁中。知其事者，唯侍妾一人而已。<br><br>月余，父有湖北之行，欲携张同往。张乘夜见罗女道知，二人相对泣下。女赠金帛甚厚，曰：“幸未出嫁则君比归尚有会期，否则君其索我于井中，结来世姻矣！”张、罗久之而别。<br><br>次年，张有赴试之期，先归乡里候考。罗女亦拟是冬出嫁，闻张归，即遣婢约以今夕相会，且书《卜算子》词一阙以达，书云：幸得那人归，怎使教来也。一日相思十二辰，真是情难舍。<br><br>本是好姻缘，又怕姻缘假。若是教随别个人，相见黄泉下。张得婢所言，如约而往。及见，女喜且怨曰：“享有会期，子若迟之，则姻缘非所望矣。”张怆然答云：“使天若从吾二人之意，当时深盟，宁敢忘哉？”罗女云：“从今当与君极欢，虽死无恨。君少年才俊，前程未可量，妾不敢以世俗儿女态，邀君俱死也。”相对泣下。久之，张索续和其《卜算子》云：去是不由人，归怎由人也。罗带同心结到成，底事教拚舍？<br><br>心是十分真，情没些儿假。若是归迟打棹篦；甘受三千下。 <br><br>此时更深人散，二人解衣就寝。枕上叙欢，不让刘阮之天台也。自是无夜不往。<br><br>半月余，罗父母颇有所觉，密候捉了张子。罗女闻知，遂投井而死。及父母寻究，得知将一日矣。救之不及，深恨于张，将张执送有司，告以谋杀其女。是时浙东安抚何某极赃污，而辛氏有巨赀，重行贿赂，上下买嘱，务令问张以谋杀之情。何根勘数日，张不肯招，已遭严刑，体无完肤，用长枷监系于狱中。张母遣信报其父，父恳湖北师关节安抚，亦不能解，竟坐死罪，惟待冬月处决，而辛氏谓张必不能出矣。<br><br>忽包公案行浙东，于西街经过，忽旋风骤起，绕定马首不散。拯疑怪异，遣牌军薛霸随风探视。那阵风却从罗宅东廊而止。薛霸回复于拯。拯拘罗仁卿问之。仁卿答云：“东厢无别缘故，只因小女日前投井身死，殡殓于此。”拯忖道：“想尔女死得不明。”发遣去后，是夜秉烛坐于东厅，两边军牌齐齐听候。正是：日里贤侯明万里，夜间断事活阎王。<br><br>初更已尽，忽见一女子，有十八九年纪，伏于阶下，号哭不止。左右见之，各道：“此又冤愆来告状矣。”拯问：“汝谁家之女，有甚不明，从实说来。”罗女云：“妾乃仁卿之女惜惜，不合私约张家子幼谦为妻，父母厌贫慕富，将妾许适辛氏，妾饮恨投井身死，父以谋害情诬于张。辛氏有钱，重贿权官，狱成，按拟张君罪决矣。阴君怜妾阳数未尽，且与张子夙缘还在，近嘱芽山董真人有丸丹能还妾之魂魄，特来诉明，乞怜作主。”言讫，化风而去。拯听罢，退入寝室。<br><br>次日开衙，先究是事。调取张案卷审实，供招与罗女所诉同，即当堂去了长枷。拯心生一计，差人拘得罗仁卿来，问云：“汝女死去几时？”罗答云：“有一月矣。”拯云：“被人所谋，当验有伤。”即着人开棺取验，视罗女面色如生，一些不改。拯云：“且待成此一段姻缘，然后判断。”径差公牌往芽山请董真人来到。拯以其情道知。真人云：“才一月，可以救矣。”<br><br>即取丸丹调汤灌之。一服时，罗女醒来。父母皆喜。真人辞归。拯取一干人，再问罗父：“尔女曾受辛氏之聘，愿嫁之乎？”仁卿道：“自那日女儿身死，聘财即退还去了。”拯云：“今许适张家否？”仁卿道：“我之初心亦曾许嫁，只待得官方许成亲，不料吾女坚愿随之，惹此奇祸；今幸复生，岂得不嫁之乎？”拯笑道：“若此之故，告是谋死，自得何罪？”仁卿叩首服罪。拯遂判罗惜惜与张幼谦为婚。辛氏问以买嘱之罪，罚钞五百缗入库；具疏劾奏何巡抚赃污。一月领仁宗旨下，黜罢何巡抚之职。是时浙东以包公为张、罗了此一段姻缘，甚播扬之。明年张登科，仕至于卒，夫妇偕老焉。