晋人云：“文生情，情生灾。”盖惟能文者善言情，不惟多情者善为文。何则？太上忘情，愚者不及情，情之所钟，正在我辈。世未有鲁莽灭裂之子而能言之。即有钟情特甚，仓猝邂逅，念切好逑，矢生死而不移，历患难而不变，贵不易以情坚，一约必遂其期而后已者，亦往往置而弗道。非不道也，彼实不知个中意味，且不能笔之，记之，以传诸后世。天地间不知埋没几许，可慨矣！ <br><br>癸卯之秋，余自函谷东归，逗留石梁之铜山，与松云晨夕连床，论古酌今，浑忘客途寂寞。一日，检渠案头，见有抄录一帙，题日《英云梦传》，随坐阅之。阅未半，不禁目眩心惊，拍案叫绝。思何物才人，笔端吐舌，使当日一种情痴，三生佳偶，离而含，合而离，怪怪奇奇，生生死死，活现纸上。即艰难百出，事变千端，而情坚意笃，终始一辙。其中之曲折变幻，直如行山阴道上，千岩竞秀，万壑争流，几令人应接不暇。因笑而问之曰：“当时果有是人乎？抑子之匠心独出乎？”松云应声日：“唯唯，否否，当时未必果有是人，亦未必竟无是人。子第观所设之境，所传之事，可使人移情悦目否？为有为无，不任观者之自会？此不过客窗寄兴，漫为叙次，以传诸好事者之口，他非所计也。”予曰：“善，然则是集之成，不属子虚乌有，与海市蜃楼等耳。”吾愿世之阅是集者，即谓松云之善言情也可，谓松云之善为文也可。因僭序数语，授笔于简首。 <br><br>时岁在昭阳单阏良月，同里扫花头陀剩斋氏拜题。