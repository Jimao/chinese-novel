景帝旨下，命多官于午门外计议。时有都御史王文厉声曰：“来，来，来，孰谓来耶！不索金帛，必索土地，有许多要求。彼岂真心送来耶！”众官素畏王文，相顾俱莫敢发一语。于公曰：“防变方略，事在于我。李侍郎回朝，吾问其言，实乃真心，非虚诈也。万一变诈，其直在我，其曲在彼。王御史不必多虑，吾已筹之熟矣。”遂率多官面奏曰：“前侍郎李实回朝，臣等灼知。也先屡败，必然悔过。虽云人谋，亦天意也。且君臣大义，兄弟至亲。若不遣使迎请上皇，则直在彼，曲在我矣。此番不迎请，则上皇终不得返，边疆终不得宁，干戈终不得息。伏乞遣使奉迎，以承天心，以安民命。”<br><br>众臣奏上。景泰览奏，见众臣同词，即日遣都御史杨善、侍郎赵荣等，于二十七日起程。杨善、赵荣闻命，欣然就道，曰：“此吾等效命之秋也。”尚书王直、胡潆等奏曰：“迎复上皇，礼当从厚。”诏不下。有千户龚遂荣暗遗一帖于朝门下。胡潆、高谷等，正早朝进门，忽见一帖，令人拾起观之，其帖上写着：“上皇之出非为游畋，实乃巡视边方，为宗庙生灵社稷之计耳。今若奉迎，礼当从厚。迎复还京，犹当避位。行君臣之礼，尽兄弟之情，雍雍揖逊，则唐虞之事，复见于今日矣。”<br><br>众官见帖中之语，嗟吁良久。当时学士高谷曰：“何不将此帖呈奏，感动上心，足见朝野同心。”谷遂袖其帖入朝，复将此帖示廷臣曰：“武夫尚且知此礼，况儒臣乎？”王直亦叹曰：“此‘礼失而求之野’也。”朝廷闻有此帖，震怒，索之甚急。龚遂荣挺身谓搜索校尉曰：“此我所为也，何必他索。”景帝后来心亦明悟，即赦之勿罪。当日胡潆忙办仪注。二十七日，杨善、赵荣等辞帝起程。<br><br>初二日，来到边境。克昂问道：“你们既来迎请上皇，将何财物来迎？”杨善答曰：“若将财物来迎，后人讥诮官人受财了。今若空手迎回，足见官人们有仁义，能顺天道，自古无这等好男子。吾国鉴书上备载官人们的好处，使万代人称赞。”也先闻言说：“都御史说的是。”次日，领善、荣等朝见上皇。杨善、赵宁叩拜，不胜悲恸。上皇曰：“朕不日回京，卿等不必恸哭。”杨、赵收泪，乃问上皇起居毕。也先设宴款待。<br><br>明日，也先又大排筵宴与上皇送行。酒至数杯，也先自弹琵琶，克昂奏笳，伯颜鼓瑟，皆奉酒欢劝。也先见杨、赵二公侍立于旁，便道：“侍郎，都御史，可就坐坐。”二人连声答曰：“上皇在上。安敢，安敢！”上皇顾二臣曰：“既太师着卿等坐，便在下侧坐坐。”二臣拜伏于地，奏曰：“臣等虽居草莽，安敢失君臣之礼？”也先见了，回顾左右道：“中国有好礼数。”<br><br>正饮酒歌弹，克昂与帖木儿亦知书，通晓汉语，当时便道：“俺们闻二位大人有大才。俺有一对，可求对之。”杨、赵即问曰：“有何佳句，请道。”那克昂即举手中琵琶，乃道：“琴瑟琵琶八大王，一般头角。”杨善即应声对曰：“魑魅魍魉四小鬼，各样肚肠。”帖木儿、克昂等闻杨公之对，尽皆惊畏，俱啮指道：“中国果有好人物！”愈加敬重。<br><br>初八日，上皇驾起。也先率众头目送一日程途。也先与众拜别而去，仍令伯颜并把台等率大众护送。行五日，到野狐岭。伯颜等道：“此处乃华彝界限。”一齐哭道：“皇帝回也，何日复得见天颜？”俱各罗拜。上皇再三慰劳伯颜，伯颜方辞别回转。惟把台、袁彬、高盘、哈铭、吴官童等带回。伯颜复差头目率五百骑送至京城。<br><br>上皇十四日连发书二封，先命使人赍回。十五日至唐家岭，又遣使回京，谕免群臣迎接。十六日，百官俱迎于安定门。此时百姓闻得上皇驾回，皆欢呼踊跃，扶老携幼，顶礼焚香，拥塞于安定门之内，齐呼万岁，声动山岳。上皇一一慰劳毕，乃从东安门而进。景帝亦至门出迎，下辇拜。上皇亦答拜，拜毕，相抱而哭。各述授受之意，推让逊避良久，乃送上皇至南城殿中。百官皆朝见，礼毕，大赦天下。上皇揖逊，当日自居南城宫殿。百官朝贺毕而出。景帝亦别上皇回殿。遂赐五百边骑赏物彩缎，发今回归。众辞朝去讫。且谈少保于公见上皇已归，北地和息，寇盗稍宁，惟虑先朝永乐年间降人，皆禄养于东昌、河间、易州、涿州、蓟辽等处地方，切近京师。三、四十年间，人数众多，生长蕃盛，骄纵难制。日前也先入寇之时，多有乘机扰乱之意，为害非小。思今之计，乘此南征未罢，吾当举其有位号者，重与犒赏，随处安插，庶无相聚为乱之患。乃即日上疏奏闻，景泰览奏大悦，即降旨曰：“卿为国深虑，实有远谋，急宜相机区画。”于公乃即安插诸降人于广东、广西、湖广、四川等处，遂使积恶潜消，各为良善，宗社奠安，皆于公之功也。