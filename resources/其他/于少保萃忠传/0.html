予族世居吴山下，与忠肃公同里。先府丞公为公姊婿，得公居乡立朝事甚核。居恒窃念公勋着天壤，忠塞宇宙。今勿论海内学士、大夫，瞻斗杓而仰河岳，即田夫墅叟，粉黛笄祎，三尺童竖，语公事业，则颜开，谈公冤愤，则色变，百世之后，过公之里，谒公之像，有不且悲且泣，欷歔感动，想见其人者乎！独公生平事迹繁伙，未有完书。四方吊者，往往遗恨。里友孙怀石君，其先为公石交，传其事，与予所闻悬合，因裒彩演辑，凡七历寒暑，为《旌功萃忠录》。夫萃者，聚也。聚公之精神、德业，种种丛备，与夫国事及他人之交涉于公者，首尾纪之，而后公之事迹无弗完也。盖雅俗兼焉，庶田夫墅叟，粉黛笄祎，三尺童竖，一览了了。悲泣感动，行且遍四方矣。<br><br>初，孙君之方纂是录也，患疽，病亟，公见梦焉。峨冠盛服，如所塑者，抚孙之背曰：“吾与若祖故人，来佑汝。”孙疽遂愈。岂公之精爽，预知孙君之意勤，而假灵以显其事耶？四方噩梦一征之公若左券，不偶然也。孙君附公而名著，其子侄辈为诸生，又藉公之灵而翩翩艺文。孙君之获报，宁有既乎！予嘉而叙诸简首，为翼忠者劝。