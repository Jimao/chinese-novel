&nbsp;&nbsp;&nbsp;&nbsp;太祖皇帝出兵平江南，李煜遣其臣徐铉来，以口舌胜。赵普屡言择馆伴，及又请，乃中批差三班院名下使臣以往。铉反覆问之，其人声喏，言不识字而已。铉无如之何也。<br><br>&nbsp;&nbsp;&nbsp;&nbsp;富文忠公少，日有诟之者，如不闻。或问之，曰“恐骂他人”。曰“斥公名曰富某”。曰“天下安知无同姓名者？”（案此条载《说郛》本，今增入。）<br><br>&nbsp;&nbsp;&nbsp;&nbsp;范文正帅西方，时相恐其成功入政府，欲塞其门，故授以邠州观察使，再三以月俸优厚及遣中使宣谕。文正力辞，以伐其谋，竟得请以罢。未几，坐擅答李元昊书，议加极法，降知耀州。<br><br>&nbsp;&nbsp;&nbsp;&nbsp;范忠宣公言：“江民表作小官时，便作取宰相时事。舜居历山及得天下，若固有之者，养于素也。”<br><br>&nbsp;&nbsp;&nbsp;&nbsp;魏泰托梅圣俞之名作书，号《碧云騢》，以诋当世巨公，如范文正亦不免。其曰范公欲附堂吏范仲之，故名仲淹，意欲结之为兄弟。余于石氏士繇家见之。<br><br>&nbsp;&nbsp;&nbsp;&nbsp;邵康节先天学，自李挺之、穆伯长相授。《墓志》中云：“推其源流，远有端绪。”其实自陈希夷来。尝云：“天下聪明过人唯程伯淳、正叔，其次则章惇、邢恕，可传此学。”程先生问几年可成，曰：“二十年。”先生曰：“某兄弟无此等闲工夫。”章、邢闻康节语遂来。康节视之曰：“章子厚、邢和叔心术不正，挟此将何所不为？”终不与之。故先天之学不传。尝为章子厚筮一卦，说平生不差一字。<br><br>&nbsp;&nbsp;&nbsp;&nbsp;熙宁戊申，邵尧夫闻杜鹃啼，不乐。或问之，曰：“将有人起东南为相，以文教乱天下，此祸非六十年不已。”未几，王介甫召自江宁。介甫所建明经术法令，至建炎戊申方熄。<br><br>&nbsp;&nbsp;&nbsp;&nbsp;徐翼之云，见一老堂吏言：司马文正在朝堂处置常程事宜，有寻常处。忽发一事，便令人心服。<br><br>&nbsp;&nbsp;&nbsp;&nbsp;外祖林卿云，翰林学士赵彦若，司马文正上容也。人未尝见其私谒请问者，有事公言之、于时随众进退而已。政和间，范文甫建议于庐州，湖州取周鼎，遂持节过宋，解后刘器之请教，刘曰：“君富文忠外孙，程正叔门人，使某何所措词？”<br><br>&nbsp;&nbsp;&nbsp;&nbsp;田腴承伯云：“作官从人奏辟，非但宾主，便有君臣之义，不宜轻也。”<br><br>&nbsp;&nbsp;&nbsp;&nbsp;初筮仕者求教于刘待制安世，曰：“清明和缓。”又问：“何以言缓？”曰：“何事不是忙坏？却此言固足教初学，然学者知道，则缓急先后皆不失节矣。”<br><br>&nbsp;&nbsp;&nbsp;&nbsp;刘道原恕尝面折王介甫。故子瞻送之诗云：“孔融不肯让曹操，汲黯本自轻张汤。”此语盖诋介甫也。<br><br>&nbsp;&nbsp;&nbsp;&nbsp;吕惠乡附王介甫甚固。司马公言：“利合必离。”后果发。介甫子简云：“无使上知。”苏子瞻改铸颜渊之语曰：“吾闻觌君子者，问凋人不问凋木。”曰：“人可凋欤？”曰：“吕惠卿凋王安石。”<br><br>&nbsp;&nbsp;&nbsp;&nbsp;邢和叔遇人即训诲，时人目曰“邢训”。<br><br>&nbsp;&nbsp;&nbsp;&nbsp;吕正献初喜邢恕，闻恕到京，访之旅邸中。<br><br>&nbsp;&nbsp;&nbsp;&nbsp;王伯虎炳之自编修官得帖职，章子厚遍问堂中诸人云：“谁主张？”吕正献曰：“伯虎于例得实，上恩也。”章遂默然。<br><br>&nbsp;&nbsp;&nbsp;&nbsp;元祐中，东坡行吕吉甫责词，叙神考初用而中弃之曰：“先皇帝求贤如不及，从善若转圜。始以帝尧之聪，姑试伯鲧，终焉。孔子之圣，不信宰予。”又曰：“喜则摩足以相欢，怒则反目以相视。”既而语人云：三十年作刽子，今日方剐得一个有肉汉。”<br><br>&nbsp;&nbsp;&nbsp;&nbsp;元祐间，顾子敦临为夕郎，封驳任情。吕汲公大防谋之于吕正献，正献曰：“迁临耶？躁进者效之。责临耶？畏懦者将不敢。方今治河之议未决，宜遣相河。”因此赏罚皆非由封驳也。<br><br>&nbsp;&nbsp;&nbsp;&nbsp;陈莹中《答杨中立书》云：“乃欲毁此白麻哭殿庭。”某谓，白麻，王言也，不可毁。天子之庭，非哭所也（案，此原本分为二条，而上半段语重，当系一条，今并）。<br><br>&nbsp;&nbsp;&nbsp;&nbsp;蔡京为翰林承旨，陈莹中已言治乱之分在京用否。蔡君济元康问之曰：“京小人也，尤好交结宦者，用京与宦者得志，天下何以不乱？”靖康初，贬京分司，与莹中赠谏议大夫命，齐下。（案，此条又见孙榖祥《野老记闻》。《记闻序》云：先人旧在陈唯室先生讲席，及见诸所从游如和靖尹先生之流，有《野老记闻》数篇，姑录梗概。或原系《客谈》中语也。）<br><br>&nbsp;&nbsp;&nbsp;&nbsp;崇宁间，立《元祐奸党碑》于宣和殿，蔡京书立于诸长吏厅。事未几星变，一夕大雷雨，碎宣和殿碑石，遂并诸州者去之。人心不以为然而天应之。天人无问如此，体究可以知道。<br><br>&nbsp;&nbsp;&nbsp;&nbsp;宣和殿所立《元祐奸党碑》，以司马温公为首。元祐党籍固多真儒贤士，然蔡京以势利倾夺锢之。钩党者亦多矣，未必皆君子也。余尝题其后云：“等是名丹籍，谁知品月多。蚖龙同在肆，玉石共沉河。摧折人材尽，消磨岁月过。厉阶生已甚，龟鉴莫蹉跎。”（“已甚”谓吕汲公行事也。）<br><br>&nbsp;&nbsp;&nbsp;&nbsp;游公定夫，其子性刚，名之以损，且曰：“损，君子以惩忿窒欲。”先贤事事可法。<br><br>&nbsp;&nbsp;&nbsp;&nbsp;孙中丞多内宠，夫人以为病。纵其尤者犯上，孙不能堪，去之。用此遂数人俱去，孙不之悟。<br><br>&nbsp;&nbsp;&nbsp;&nbsp;靖康初，金为城下之盟而去。唐钦叟少宰引唐自明皇而后，屡失而复兴者，以人主在外，可以号召四方力救京师。宜举景德故事下诏，出临洛京，以令天下，或能大振王略。不然亦可还据秦雍，以图兴复。翌日何入对，引苏内翰《志林》以为：周之失计，未有如东迁之甚。其议遂格。<br><br>