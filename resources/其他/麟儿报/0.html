人之涉世，欲取功名富贵，莫不贵乎能文，然而刘蒉不第；莫不贵乎善武，然而李广难封。此中得失似别有主之者。惟其有主，故营求百出，攘夺万端。无论搏沙捕影，徒劳智计，即侥幸于始，亦必沦丧于终，安能获悠久自然之享。若然，则富贵功名，终将谁属？<br><br>吾见香山发还带之裴，竺桥付渡蚁之宋，埋枯骨开八百之基，哀王孙获千金之报，此俱不过一念之仁耳。而善念动天，早已锡福于无穷矣。<br><br>请论之，廉老一穷夫妇也，推其愿，衣食饱暖足矣，何暇作白屋公卿之想？即勋之曰为善降祥，亦不敢以一蔬一饭之小惠，而妄思其厚报。孰知德不在大小，贵乎真诚。真诚，则己饱而念人之饥，己暖而念人之寒。不待来求，而先为之心动。纵使无力，亦为之不倦。此其心何心？天高地厚之心也；此其量何量？民包物与之量也。有此心量，虽对之圣贤而不惭，质之鬼神而无愧。即闇然一室，而理之所在，必感必通。何况恰恰逢仙，安有不明承其指点，暗示其机关，以广上天锡善之旨，而不忍为善付之空言也。故沟渠老蚌，一旦生明月之珠；破枥小驹，千里逞渥洼之骏。至于幸尚书之巨眼，迥异尘僚；幸小姐之幽贞，超迈闺秀。忽被斧柯作恶，遭逆明不得已妆男私奔，迫穷途没奈何就女成婚。其中隐藏慧识，巧弄姻缘。按之人事，无因无依，惊以为奇；揆之天理，皆从风雪中来，信其不爽。嗟嗟，天心甚巧，功名富贵不能加于无文无武之廉老，乃荣其子以荣其父母。所以谓之麟儿报也。处世者，必乐览于兹篇。<br><br>时康熙壬子孟秋月天花藏主人题于素政堂<br>