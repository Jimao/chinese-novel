宰相王溥父祚，少为太原掾属、宿州防御使。既老，溥劝其退居洛阳。居常怏怏。及溥为相，客或候祚，溥常朝服侍立，客不安席，求去，祚曰：“学生劳贤者起避耶！”<br><br>张忠定公咏布衣时，希夷先生一见奇之。曰：“愿分华山一半居，可乎”先生曰：“非公可及。”别赠以毫楮。公曰：“是将婴我以世务也。”后公贵显，以名德重天下。将赴剑南，以诗寄先生曰：“性愚不肯林泉住，刚要流清拟致君。今日星驰剑南道，回头惭愧华山云。”及还，又有诗曰：“世人大抵重官荣，见我东归夹道迎。应被华山高士笑，天真丧尽得虚名。”<br><br>王元之尝草《李继迁制》，继迁送马五十匹润笔，公却之。后守永阳，闽人郑褒有文行，徒步谒公，及还，公买一马遗之。或谤其亏价者，太宗曰：“彼能却继迁五十匹，顾肯亏一匹马价耶”<br><br>曹冀王彬，前后帅师征讨诸国，凡降四国主：江南、西川、广南、湖南也，未尝杀一无辜，功名显著，为诸将之首。诸子皆贤令，玮、琮、璨继领旄钺。陶弼观王画像，有诗曰：“兵四解降王缚，教子三登上将坛。”其后，少子追封王爵，实生光献慈圣太皇太后，辅佐仁宗，母仪天下。累朝圣功仁德，天下怀慕，以至济阴，生享王爵，子孙昌炽，世世无比。非元功阴德，享报深厚何以及此，虽汉马、唐郭迨无以过此。呜呼盛哉！<br><br>张仆射齐贤，以吏部尚书知青州六年，其治安静，民颇安之。好事者或谤其居官弛慢，朝廷召还。公或语人曰：“向作宰相，幸无大过，今典一郡，乃招物议，正如监御厨三十年，临老反煮粥不了。”士大夫闻之，深罪谤者。曾孙仲平为余言。<br><br>真宗晏驾，二府受遗制：“辅立仁宗及皇太后权听断军国事。”宰相丁谓欲去“权”字，王沂公时参大政，独执之曰：“皇帝冲年，太后临朝，斯非国家常典，称‘权’犹足示后，况言犹在耳，何可改也”谓深感其言，“权”字遂不敢去。<br><br>祥符中，赵德明上言本国饥，来借粟百万斛。大臣皆请以违誓责之，王魏公旦独请具粟如其数于京师，诏德明入京来取。德明大惭，且叹朝廷有人。真宗喜。<br><br>真宗朝，宦者刘承以端谨事上。病且死，求为节度使。上促授之，王魏公旦执不从，曰：“复有求为枢密使者，何以绝之”至今宦者官不过留后。<br><br>王魏公旦与杨文公大年友善，疾笃，大年于卧内托草遗奏，言“为宰相，不可以将尽之言为宗亲求官，止叙平生遭遇之际。”表上，真宗叹之，遽遣就第，名数进录。<br><br>谏议大夫陈省华，生三子皆登进士第，而伯仲皆为天下第一。晚年与燕国夫人冯氏俱康宁。长子尧叟知枢密院，次子尧佐直史馆，少子尧咨知制诰。每对客，三子列侍。客不自安，求去。省华曰：“学生辈立侍，常也。”士大夫以陈氏为荣。<br><br>晁文元公迥，少闻方士之术：凡人耳有灵响，目有神光。其后听于静中，若铃声远闻。耆年之后，愈觉清彻。公名之曰三妙音：一曰幽泉漱玉，二曰清声摇空，三曰秋蝉曳绪。尝闻其裔孙端礼云。景德中，朝廷始与北虏通好，诏遣使将以北朝呼之，王沂公以为太重，请但称契丹本号可也。真宗激赏再三，朝论韪之。<br><br>祥符中，王沂公奉使契丹，馆伴耶律祥颇肆谈辨，深自炫鬻，且矜新赐铁券，公曰：“铁券，盖勋臣有功高不赏之惧，赐之以安反侧耳，何为辄及亲贤”祥大沮矣。<br><br>真宗上仙，时虽仲春而大雪苦寒，庄献太后诏赐坐甲卫士酒，独王德用令所辖禁旅不得饮。后以问德用，德用曰：“卫士荷先帝恩德厚矣，今率土崩心，安忍纵饮矧嗣君尚少，未亲万机，不幸一夫酗酒，奋臂狂呼，得不动人心耶”后大叹息，自是有意大用。<br><br>李文靖公为相，王魏公旦方参预政府，时西北尚用兵，或至旰食。魏公叹：“我辈安能坐致太平，得优游无事耶”文靖公曰：“少有忧勤，足为警戒。它日四方宁谧，朝廷未必无事。”其后，北戎讲和，西戎纳款，而封禅祠祀、搜讲坠典靡有虚日，魏公始叹文靖之先识过人远矣。乾兴初，丁谓欲每议大政则太后后殿朝执政，朔望则皇帝前殿朝群臣，其余常事，独令入内押班雷允恭附奏禁中，传命二府。众以为隔绝中外，不便。王沂公时判礼院，引东汉故事，皇帝在左，太后在右，同殿加帘，中书、枢密院以次奏事。人心乃安。<br><br>皇五年，侬智高陷二广，诏枢密副使狄青督诸将讨之。言事者以青武人，不可专用，请以文臣副之。仁宗以问庞庄敏公。曰：“向者王师所以屡败，由大将不足以统一，裨将人人自用，故遇敌辄北。刘平以来，败军覆将莫不由此。青勇敢有智略，善用兵，必能办贼，愿勿忧。”仁宗乃诏行营诸军皆受青节制；贼平处置民事，则与孙沔、余靖同议。及捷报至，上喜谓庄敏曰：“岭表平殄，皆卿之力也。”皇五年，王汾擢进士甲科。唱名日，左右奏：“汾，免解进士，例当降甲。”仁宗览家状，曰“汾，先朝学士禹<br>曾孙。”遂不降甲。其后，汾以便籴赏劳改官，亦以黄州孙超升朝籍。<br><br>景中，范文正公以言事触宰相，黜守饶州。到任，谢表云：“此而为郡，陈优优布政之方；必也立朝，增蹇蹇匪躬之节。”天下叹公至诚许国始终不渝，不以进退易其守也。范文正公以龙图阁直学士帅、延、泾、庆四郡，威德著闻，夷夏耸服，属户蕃部率称曰龙图老子，至于元昊，亦以是呼之。太子宾客谢涛，生平清慎，恬于荣利。晚节乞知西台。寻分务洛中，不接宾客，屏去外事，日览旧史一编，以代宾话。将终前一日，梦中得诗一章，觉，呼其孙景初录之，曰：“百年奇特几张纸，千古英雄一窖尘。惟有炳然周、孔教，至今仁义浸生民。”足以见仁义著乎神明，故至死而不乱也。<br><br>皇末，契丹请观太庙乐，仁宗以问宰相，对曰：“恐非享祀，不可习也。”枢密副使孙公沔曰：“当以礼折之，请谓使者曰：‘庙乐之作，皆本朝所以歌咏祖宗功德也，它国可用邪使人如能助吾祭，乃观之。’”仁宗从其言，使者不敢复请。<br><br>陈文惠将终前一日，自为墓志曰：“宋有颍川先生尧佐，字希元，道号知余子。年八十不为夭，官一品不为贱，使臣纳禄不为辱，三者粗备，归息于先秦国大夫、仲兄丞相栖神之域，吾何恨哉！”<br><br>初，范文正公贬饶州，朝廷方治朋党，士大夫莫敢往别，王待制质独扶病饯于国门，大臣责之曰：“君，长者，何自陷朋党”王曰：“范公天下贤者，顾质何敢望之”若得为范公党人，公之赐质厚矣！”闻者为之缩颈。<br><br>欧阳文忠公使辽，其主每择贵臣有学者押宴，非常例也。且曰：“以公名重今代故尔。”其为外夷敬服也如此。