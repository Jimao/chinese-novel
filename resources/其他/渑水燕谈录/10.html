国初，诏诸州贡举人员群见讫，就国子监谒先师。迄今行之，循唐制也。<br><br>苏德祥，汉相禹之子。建隆四年进士第一人。登第初，还乡里，太守置宴以庆之。乐作，伶人致语曰：“昔年随侍，尝为宰相郎君；今日登科，又是状元先辈。”言虽俚俗而颇尽其实。德祥孙丕有高行，少时一试礼部不中，拂衣去，居洱水之滨，五十年不践城中。欧阳文忠公镇青，言于朝廷，赐号冲退处士。年八十余卒。<br><br>进士之举至今，本朝尤盛，而沿革不一。开宝六年，因徐士廉伐鼓诉讼，帝御讲武殿覆试，覆试自此始。赐诗自兴国二年吕蒙正榜始；分甲次自兴国八年王世则榜始；赐袍笏自祥符中姚晔榜始；赐宴自吕蒙正榜始；赐同出身自王世则榜始；赐别科出身自咸平三年陈尧咨榜始；唱名自雍熙二年梁颢榜始；弥封、誊录、覆考、编排，皆始于景德、祥符之间。<br><br>唐制，礼部试举人，夜试以三鼓为定。无名子嘲之曰：“三条烛尽，烧残学士之心；八韵赋成，笑破侍郎之口。”后唐长兴，改令昼试。侍郎窦贞固以短晷难成，文字不尽意，非取士之道，奏复夜试。本朝引校多士，率用白昼，不复继烛。<br><br>雍熙中，著作佐郎乐史特赐进士及第，诏附于兴国五年第一等之下。赐第附榜始于此。<br><br>太宗朝，赵昌国者自陈乞应百篇举。帝亲出五言四句为题，云“秋风雪月天，花竹鹤云烟。诗酒春池雨，山僧道柳泉。”凡二十字，字为五篇，篇四韵。至晚，仅能成数篇，辞意无足取。亦赐及第，用劝学者。<br><br>真宗朝，钱希白贤良方正擢第；庆历中，子明逸子飞、彦远子高相继制举登科。嘉末，苏轼子瞻、弟辙子由同年制策入等。衣冠以为盛事。故子高谢启云：“两朝之间，相继者父子；十年之内，并进者弟兄。”子瞻《汝州谢表》曰：“兄弟并窃于贤科，衣冠或以为盛事。”而子瞻入等尤高，故其谢启曰：“误玷久虚之等。”希白从孙藻，皇五年登进士第。是年说书中选。后十年复登制科，其谢启曰：“十年二第，屡玷于主司；一门四人，无替于祖烈。”<br><br>咸平元年，开封发解以高辅尧为首，钱易次之。易有时名，不得魁荐，颇不平之，上书言试题语涉讥讽。辅尧亦请以解头让易。上命钱若水覆考。既而上以为士人争进，几不可长，止令擢文行兼著者一人为首。乃以孙暨为第一，辅尧次之，易第三，余如旧。<br><br>祥符二年真宗东封岱山，六月，放梁固已下进士三十一人及第。四年，祀后土于汾阴，十一月，放张师德以下三十一人及第。固，雍熙二年状元颢之子；师德，建隆二年状元去华之子。两家父子状元，当时士大夫荣之。甘棠魏野闻而以诗贺之曰：“封禅、汾阴连岁榜，状元俱是状元儿。”<br><br>和鲁公凝，梁贞明三年薛廷下第十三人及第。后唐长兴四年，知贡举，独爱范鲁公质程文，语范曰：“君文合在第一，暂屈居第十三人，用传老夫衣钵。”时以为荣。其后相继为相。当时有赠诗者曰：“从此庙堂添故事，登庸衣钵尽相传。”<br><br>嘉中，苏辙举贤良对策，极言阙失，其略云：“闻之道路，陛下宫中贵姬至以千数，歌舞饮酒，欢乐失节。坐朝不闻咨谟，便殿无所顾问。”考官以上初无此事，辙妄言，欲黜之，仁宗曰：“朕设制举，本待敢言之士。辙小官，如此直言，特与科名。”仍令史官编录。<br><br>张邓公士逊，以监察御史为诸科考试官，以举子有当避亲者，求免去，主司不从，真宗嘉之。自后，试官亲戚悉牒送别头考校，至今著为令。熙宁中，孔文仲举贤良方正，制策入等，以忤时政，不推恩。孙靖公固言：“科举徒取一日之长，言之虚华不足校。矧制举本以求直言，岂以忤而黜之耶今朝廷以文仲之言足以惑天下，臣恐天下不惑文仲之言，而以文仲之黜为惑。”论者嘉之。<br><br>庆历五年，仁宗临轩赐进士第，审刑详议官祝谏侍廷中，男唐中甲科，次男虞、弟咨、一婿皆擢第，季弟许得同出身。每唱一名，即称谢。是日，谏五拜殿下。仁宗以问近臣，对以皆子弟也，仁宗嘉赏之。