　　巍然雄镇峙东溟，战舰满寒汀。鼓吹遥连燕冀，旌干远映淄青。<br>　　唇齿相依，辅车相庇，犄角成形。血战期衰虏运，奇勋丕振王灵。《朝中措》<br><br>天下事，偏有无心得之者。当日河东失陷，朝议三方进取，登莱、天津、广宁，都设有巡抚，屯有重兵，广宁由陆，登、津由水，要三路并行。谁知登、津两处，糜了多少钱粮，也不曾出得一船一兵，得他一矢一戟，后来并广宁失却，一番经纬，尽成画饼。何期毛将军因招抚得了镇江这奇功，因避兵又得了皮岛这胜地，北连四卫，南接登莱，东呼朝鲜，西吸天津，隐然成一重镇。当日毛将军奉有敕旨，总兵东江，一个皮岛与各岛，弄得星联棋置，隐然有虎豹在山之势。若只株守了这块土地，做一个龟兹小国，与国家任他的心，王抚差他的意思，岂不有负！他除将自各岛军后简练，以图恢复，他将各岛与登莱天津、金复海盖地形，远近进兵所在，细心筹划，想同一个方略，上本道：<br><br>平辽副决兵毛文龙为制奴灭奴事：切臣一介庸愚，在辽二十余载，谬蒙辽东抚臣王化贞委任，遂以孤军擒叛逆于辽民溃散之余，复镇城于丽国畏懦之后，虽至风劲冰坚，粮匮援绝，而犹仗皇上威灵，庙堂胜算，计复宽◆，术联南卫。而上年十二月内，奴贼渡河之后，尚余十余万归正之民，暨阴阳其志之丽人，牵制奴无西犯，倘津登之援师一至，广宁之进兵有期，臣张势宽镇，倡率南卫，用报王抚臣知遇之恩；既报皇上宠异之典矣。乃今津、登之应援，议同筑室；山海之防守，患切剥肤；设奇正以定分合，保危关以卫神京，复如理乱丝。臣虽孤处海隅，瞻依阙庭，未尝不太息悲咽，而继之以涕泣也，敢以一得之见，为皇上陈之。<br><br>西虏反复不常，谓宜待以羁縻。至于喜峰、山海各处，用先臣郭登守大同空营火炮地龙，及刘某炮石之属，以资城守，而更密运神谋，以折虏志，使彼为我用，而不为我患。此山海待西虏法也。朝鲜素称小国，自我有东事以来，兵饷丧于浑河之役，水卒死于诏使之还，既骚我卒于彼之江洋，更挪彼饷于我之兵士，固疲极矣。而无籍之徒，非谋赉经抚咨文，则钻求部府批札，动骑官马，满驮私货，随途扰害，举国尽为攒眉。臣思奴酋发难，皆为市井无赖所激，宜速敕登莱抚臣，严禁奸人托名咨札以入丽者。此登莱联朝鲜法也。至于三方布置之谋，以广宁为正，登津为奇，今则山海宜守，登津宜战。若就登津较量，则津兵当以应援山海，而登莱时联旅顺，密迩朝鲜，但令各岛联络其中。岛上居民，自王抚臣多方招抚，而各民自多感德，虑无不效命者。夫或招或剿，或战或守，或进或退，或合或散，出没海上，神岛间之奇谋，用登鲜之联合，固非特牵制奇着，实为恢复要着。然自各岛布置始，查得庙岛、鼍矶岛、皇城岛，为登莱门户，兵将船只，急宜往守，谅登莱抚臣自有成算。唯是旅顺之险，设若为奴所据，我之往来不便。旅顺东距三山岛二百里，请以辽兵二千，水兵船只七十号，用经略标下练兵都司陈大韶，以旅顺南营游击职衔居之，从岛入守旅顺，则登津朝鲜之水路通矣。三山岛东距广鹿岛二百里，请以辽兵二千，水兵船五十余号，用经略标下练兵都司王学易，以旅顺北营游击职衔居之，从岛入守金州，仍令陈大韶应援，则彼此牵制有率然之势矣。广鹿东距长山岛五十余里，请以辽兵二千，水兵船五十号，用经略札委练兵游击宋鹏举，以复州参将职衔居之，从岛入守复州，则断奴酋之左臂矣。长山东距石城二百余里，请以辽兵二千，水兵船五十余号，用经略标下参谋都司刘可伸，以海州参将居之，入守海州。石城相近小松岛，请以辽兵千余，水兵船二十余号，用经略札委加衔都司林茂春，署盖州备御事，入守盖州，即命刘可伸为之应援。石城东距丽岛二百余里，请以辽兵千人，船二十余号，用巡抚委守备程攸，以岫岩备御居之，入守岫岩。丽岛东距鲜镇宽◆二百里，即用经略札委镇江练兵游击张忠、札委练兵都司署◆阳守备尤景和，各率所部，乘除于鲜镇宽◆间，以相机直入奴寨。且分且和，以疲其力；且进且退，且战且守，以挫其锋。譬彭越挠楚之法，孙子惧吴之术，虏之逸者劳，合者分。而后臣督率众营各兵，凭山扼险，直逼辽城，山海关更出师蹙之。如臣前揭部院谓，山海扼其胫，三岔截其腰，臣等于东南拊其背而蹑其尾，奴可灭也。<br><br>夫招练辽兵，既免安家行粮，又省日月耽搁，兼日虏情，而我得一人，贼即失一人，策之得也。乃过虑者谓辽民藏奸，毋令渡海，正不知辽将或多通虏，辽民反实怀报国，且拣其壮丁为兵，载其家属过登，安插远处，何奸之有！惟速给臣饷三十余万，差官刻期押付，并再挑选登津各处辽丁二万，又募浙兵精于火器者万余，给盔甲器械，分往各岛，俾图战守，以襄恢复。至计奇正互用，首尾夹攻，岂特奴酋不敢窥山海，即河西亦不敢轻渡矣。<br><br>伏乞敕下，酌议处分，倘以臣言可采，速赐裁决。誓以慕义之余年，为国家竭东隅之报效。且臣受王抚臣东行之令，原约七月袭取宽镇，八月抚臣即渡河东。徒以事多掣肘，坐失机宜，奴势益炽，各城复陷，致臣效忠效义之雄心，沦没于堪悲堪咽之时事。而更迁延危疆，候兵候饷，杳然一载，此何时势也，而堪此空说空谈乎！况去冬奴贼先攻镇江，知江东无兵，是以新正安心过河，以攻广宁。今又牵制无兵，则山海必成孤危，而神京岂能安枕！且奴众虽不能摇舟，而辽兵捕鱼为生者，多为贼用，彼如先据各岛，则登莱亦成危局。是奴可水犯陆犯，我总难战难守，即杀身异域，徒增原下之悲，而一片忠肝，无补孤魂之泣矣。万分紧急，敢冒斧钺上恳。倘庙堂以未经目击之情形，偏执登鲜无益于恢复之大事，优游不断，错过六七月光阴，秋高风劲，渐至冬朔，事不可为，奴得并力山海，悔之无及。臣身居险地，言出痛心，不敢自附石画，第祈我皇上敕谕诸臣，用臣未议，使得悉心计而尽瘁乎鲸吞鳄噬之中，即粉齑有余荣矣！<br><br>圣旨：“该部看了来说。”满眼山川满腹兵，神谋还令鬼神惊。凭将一纸安边策，塞外胡尘瞬息清。<br><br>随该兵科出参道：<br><br>为照毛文龙接济之说：急者自急，缓者自缓，此已腐舌，彼如充耳，致使君令不足以敌臣意，当局不足以胜旁纷，奈之何哉！假令榆关可丸泥封，西虏可鞭使，文龙即不妨置弃于虎狼搏噬之穴，若犹未也，则何恃而不恐。数月以来，宁前诸处，奴未敢一矢加遗，诚恐长驱而文龙之议其后也。文龙灭奴即不足，牵奴则有余。议者视弃文龙如沟中梗，奴一意西向，卷甲疾驰，危关孤垒，奚以御之？况其列兵旅顺，改造风帆，万一据海岛，望登莱，混称兵船，鼓棹迅至，彼时即悔接济之迟，误何及哉！<br><br>据文龙疏中，谈奴情甚悉，又谓某岛该兵若干，统以某将，诚不欲海上各区，使奴先据，长彼觊觎之心，绝我牵制之路也。夫辽民苦奴之虐，逃依丽国者，以十余万计，其心为中国死者，亦且数万。诚敕令户部亟如臣部议饷十万，前往接济，选辽民勇者，置之行间，列于各岛，以所举材官分隶之，既无招募稽迟之误，又无安家行粮之费，较之客兵不习水土，不耐风寒，不勇战斗者，费倍省而气复倍壮，是一兵可当奴百兵也。夫其不可丸泥封、鞭使者，朝廷且不惜数百万金钱，为补苴之计，而明明能乘奴者，任其疾呼不为引手，臣窃惑焉。<br><br>臣部前疏所题闽兵，招练渡海有日，可无容赘。独淮兵前奉旨过海，而裹足淮扬，借口剿妖豸绣之威，自行自止。<br><br>庙堂之旨意朝三暮四，其何以示令共而昭画一耶？夫一渡海耳，懦者畏之以为害，而奸者顾涎之以为利，所称假借札委，扰害无厌，藉其力不恤其私，利其物致孤其望，则柔远之谓何？臣部当与经抚诸臣亟严加申伤矣。既经具奏，前来相应，复请合候。<br><br>命下，遵奉施行。<br><br>（自此，朝廷之上，无不晓得皮岛的兵马真可以提掇登津，真可以牵制哈赤。有了一座皮岛，可以控制得各岛；有了各岛，登津之兵可以渐渐屯泊，可以渐渐向金复海盖四卫进发。若不是他招抚，奴酋先得了这些海岛，这些海岛归伏了奴酋，做他的向导，或分一个逆贼，以佟李之辈，以中国人用中国、学中国水战，结寨在皇城岛，就逼近了山东，结寨在广鹿岛，就近了天津。莫说西处不敢进兵，及要防守，则是年来朝廷但以全力防守山海，不急虑天津登莱，向来但闻失城失堡，此后但闻得收复金州各处地方，他的方略，那里是虚言哄弄朝廷，以邀封赏的。<br><br>披读方略，使人有封长白山之想。吁，如今安在哉！）