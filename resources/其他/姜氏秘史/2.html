　　庚辰二年春正月丙寅朔，天下司、寺、郡、县来朝，免贺。<br><br>　　靖难兵围蔚州，指挥李诚谋叛，伏诛。数日，守将王忠以城降。<br><br>　　遂进攻大同，不克。<br><br>　　先是，诚出城哨探，为游骑所获。诚素勇，号“冲天李”，文庙释而礼之。诚欲献城自效，遂纵遣入城，谋觉，系狱死。<br><br>　　文庙乃悉众登旧台，负土下筑，高与城齐，急攻之，城乃降。<br><br>　　擢忠等官，拘其妻子送北平，遂以其众进攻大同。<br><br>　　庚辰，革韶州府翁源县，以其地并桂山岩巡检司入于英德。<br><br>　　革平越卫税课司。<br><br>　　增置莱州府庆丰库大使二人。<br><br>　　丙戌，革平乐府昭平递运所。<br><br>　　改永州府祁阳县湘江市巡检司为和平巡检司。<br><br>　　庚寅，置应天府知候所于后湖，掌册人数，设大使、大副使，秩未入流。　　增本府通判一员。<br><br>　　壬辰，革四川行都司来远驿。　　二月二日丁酉，改汉阳府为汉阳州，更置官属。革僧纲道纪司、税课司及汉阳县儒学蔡店、新滩二税课局，桑台湖、马影湖二河泊所百人矶巡检司，其察店镇巡检司仍棣本州。<br><br>　　壬寅，诏礼部右侍郎兼翰林院学士董伦、太常寺右少卿高逊志考试天下贡士。<br><br>　　时知贡举官礼部尚书陈巡、右侍郎黄观、同考试官右拾遗朱逢吉，史官吴勤、叶惠仲、赵友士、徐昶、张秉彝，监试宫御史王度、俞士吉□□□。<br><br>　　黄观，字澜伯，一字尚滨，池州贵池人。父赘于同邑许氏，生观，遂从母家姓。习《尚书》，补邑诸生。常作翠微书舍，读书其间。受业于元翰林待制黄哻。大兵入大都，哻死之，观益砥砺，以名节自许。洪武庚午贡入胄监。是岁，领乡荐。明年会试第一，入对御试策，大要以天道福善祸淫之机、人事练兵讲武之法为言。高庙嘉之，擢状元及第，由翰林历尚宝司卿，礼部右侍郎。革除年间，改官制，增侍中员次，尚书以观为之，仍掌尚宝司事。奏复其姓。与方孝孺等日见亲用。靖难兵起，观奉命草诏，极陈大义。师既渡淮，奉命征兵上游诸郡入援，观奋不顾家，且行且募兵。至安庆，闻京师已定，痛哭谓人曰：“吾妻素有志节，必不肯受辱。”遂招魂葬之江上。明日，家僮自京逃来，言当国者索传国宝不得，或言许尚宝已赴上游起兵矣。因命执其妻翁氏并二女配象奴，叱取钗钏，出市酒淆，翁携二女率家属十人，赴淮清桥下溺焉。一云城南濠中观舟次李阳河，闻上已出奔，过池之建德，而郡臣奉新皇帝即位，今三日矣。自分大事已去，力不能支，乃东向再拜，於罗刹矶湍急处给舟人奋棹，投水而死。舟人急钓之，仅得珠丝棕帽。后追捕者得之以献，命购其尸，不获。有匿之者，遂族观家，且逮其姻党百余人，坐系诏狱。仁庙初悉，释不问，其谪戍边徼者又数十人。景泰中，进士邑人孙仁使辽，有老卒朱黻者，给事使馆，亦以观累戍。黻故为诸生，尝从观游。仁问旧事，且泣且言云，翁氏池口人，殁时，有司收其尸并二女，具棺敛，以待朝命，不报。天顺中，池人至南京柳林，破棺，犹有存者。<br><br>　　询之，父老咸曰“此黄状元妻女”云。近知县龚守愚于所居故址，学宫之西，立祠祀之。或传故尚书泰州储巏家藏有观集，尚存。王度，字子中，惠州归善人。尝肆力经书，稽理修词，为人所师。部使者以明经儒士荐，起家拜山东道监察御史。绳纠务持大体，疏十余上，多见用。高皇帝弃群臣，诸藩不靖，兵部尚书齐泰等会议军事，度与佥谋。庚辰会试，俾度监之，翕然称得人。时大将军曹国公李景隆北向败绩，退保济南，以历城侯盛庸代之。度密陈便宜，无不可制胜者，乃有东昌之捷。<br><br>　　景隆征还，赦不诛，又当轴用事，恶庸等掩已，谗间遂行，度等与谋者皆见疏。辛巳夏六月，济宁告急，师徒屡败，将士皆巽耎避敌，度奏请募兵。壬午春，有小河之捷，命度劳师徐州而还。夏五月，凤阳不守，方孝孺与度等画策，誓死社稷。秋七月，坐党祸戍贺县千户所，出语得罪，合族被戮。度死，年四十有七。<br><br>　　叶惠仲，台州临海人。兄刑部主事夷仲，常雅为方孝孺所知，有文名。惠仲亦不愧其兄，时称“二叶”，各有集以传。<br><br>　　惠仲初任广武卫知事，洪武末，尝以知县充修史官。革除二年会试后，升知府。永乐元年二月二十二日戮死，年六十四。妻萧氏为奴。<br><br>　　改南雄府为州，更置官属。<br><br>　　革保昌县，以所属红梅、平田、百顺三巡检司棣于州。<br><br>　　壬寅，增置会川卫马剌、毕直、金县三长官司吏目。<br><br>　　癸卯，置滁州关山巡检司。<br><br>　　甲辰，革赣州府长洛巡检司。　　革南安府南康县潭口镇巡检司。<br><br>　　庚申，考试官董伦等赐宴于礼部。　　升都给事中秩正七品，给事中秩从七品。　　辛酉，革庐州道纪司无为、六安二州道正司，巢县道会司。　　壬戌，改五城兵马指挥司为五城兵马司，指挥为兵马，副指挥为副兵马。<br><br>　　癸亥，革行人司，改行人于鸿胪寺。<br><br>　　改大理寺左右寺正为都评寺，副司各设评事六员。甲子，改都察院为御史府，革十二道，置察院一，设监察御史二十八员，司狱一员，革司照磨检校。<br><br>　　诏曰：“顷以断狱繁，易御史台号都察院，与刑部分治庶狱。今赖宗庙神灵，断狱颇简，其都察院承汉制为御史，员定为二十八人。务为忠厚，以底治平。”　　乙丑，革常德府九潭湖河泊所。诏江西、浙江、苏、松人仍授户部官。　　洪武间以户部掌钱粮，敕禁浙江、江西、苏、松人不得除授，至是除禁。<br><br>　　三月丙寅朔，帝御奉天殿，以敕问试天下贡士，赐状元胡靖等及第，出身有差。<br><br>　　时奏策王艮第一，上召诸进士阅之，以靖貌逾艮，遂擢靖第一，艮次之，李贯又次之。未几，授翰林院修撰，艮、贯大见信用。建安杨子荣亦以是年第二甲第三名赐进士出身，除翰林院编修。<br><br>　　靖初名广，字光大，吉水人。生八岁而孤，自幼好学，日记数千言，至是廷试对策，有亲藩陆梁、人心不摇等语。帝以为敢言，擢第一，赐名靖。除翰林修撰，擢侍读，附大宗，复名广，拜翰林学士，兼春坊大学士。为上所知，一时制诰戒谕之文，多出其手。诏修《五经》、《四书》、《性理大全》，命广总裁。尝从上巡北虏，出居庸关，入沙漠。王师所至，功烈炳耀，广记述之。十一年春，上幸北京，再扈从出塞，灭虏还。既丁艰，服阕，进文渊阁大学士，兼春坊。尝上《却封禅颂》，历数前代帝王厌务国事，矫诬上天，卒贻天下后世笑，时称其有识。又上《驺虞》、《神龟》等颂以取媚，自称澹庵之后，喜谈忠义事。尝集文山事迹为传记，序之以传。卒年四十九，累赠少师，谥文穆。与广同时者解缙、杨士奇、夏原吉、杨溥、杨荣、黄淮、金幼孜、蹇义辈，皆攀龙附凤，为时大臣云。初，靖难兵入抚州，吴溥为应天学教授，与靖、艮、解缙邻三人者逾垣集溥舍，靖、缙陈说大义，靖慷慨，艮弗言，但流泪耳。溥曰：“三子名重，受知日深，事在顷刻，若溥去就，固可从容，三人去与？”弼时以童子侍，叹曰：“好胡叔能仗节。”溥曰：“不然，王叔死耳。”语未竟，靖呼曰：“外面闹甚，看猪。”溥顾叹曰：“一猪不忍，肯自忍乎！”须臾，艮舍哭声震动矣。缙乃驰谒文皇，入见，甚喜。是日暮归，靖复会缙曰：“情与君殊，当自决。”缙绐靖入房，曰：“吾与汝不死。”钥之而去，告文皇曰：“臣才不及靖，方欲自尽，臣以人守之。”文皇曰：“盍与俱来？”对曰：“非臣力所能，须遣近臣数人，喻以大义，强之庶可。”文皇亟如缙言，靖既至，文皇迎执其手曰：“好个秀才，如何从我蚩儿。”靖遂叩头，文皇大悦，故信遇特甚，亦缙推重致之也。至今靖支裔在庠序者，人尚目为猪仔云。<br><br>　　王艮，字钦止，吉水人。建文己卯，江西乡试第一。明年廷试对，帝亲擢广为第一，而以艮次。遵洪武乙丑事例，著首甲皆授修撰，艮与第三人李贯皆与焉。艮闻靖难师起，居常忧辄不食，日就赢惫，以辛巳九月卒。上悯之，遣吏部侍郎黄观谕祭艮之家。谱所述如此，而《吉安志》乃曰：“文庙继统先一日，群臣多往迎附，艮阖门与妻子诀，是夜吞脑子死。”非其实也。艮子修亦首举乡荐云。<br><br>　　己巳，革詹事府为御史府，赐御史衣宴于新第，诏大预宴。<br><br>　　以都察院在太平门北，不便朝参，改于此。　　壬寅，以备榜举人选署教谕、训导。<br><br>　　诏年十九以下愿选者，听给俸禀三年，仍许会试，有登第者，论其徒得中省试，就进士合授官，递升一级，无则止从合受其下第，而有徒已中省试，许以实授。教训九载，考满黜陡其下第，而徒皆不中省试，乃署职，减半俸。<br><br>　　癸酉，革庆远府忻城县，以其地入东兰州。　　革临江府新喻县河泊所。<br><br>　　革青州府寿光县稻田店二递运所。<br><br>　　革高州府广宁库。<br><br>　　癸未，革辰州府麻阳县僧会司。<br><br>　　丁亥，置松江府渠堰一处。<br><br>　　庚寅，革凤阳府广储一仓、二仓、三仓、四仓、五仓。<br><br>　　革辰州府沅州平溪巡检司，置黔阳巡检司。<br><br>　　乙未，置建宁府欧宁县浒州巡检司。<br><br>　　遣镇东将军、总兵官吴高督辽军围永平，不克。<br><br>　　以裘义为右府都督佥事。<br><br>　　义，庐江人。国初累立战功，授楚雄指挥使。洪武庚午入朝，太祖怜其老，命太医院为染须鬓，还治。帝褒用旧将，征拜都督佥事，寻卒。子聚袭府军右卫指挥使。<br><br>　　迁肃王于兰县。<br><br>　　肃庄王，太祖十三世子，初封甘州，僻在河西。羌虏时时扰害，王乞内徙，遂移度金城关，置府兰县东北，甘州中护卫官军从之。<br><br>　　以进士黄钺为户科给事中。<br><br>　　钺，字叔扬，苏州常熟人。洪武初，以太学生授典史，后登革除庚辰进士，迁户科给事中，以忧居家。壬午岁，自投琴川桥下死。<br><br>　　改左都御史景清为御史大夫。<br><br>　　时改都察院为御史大夫府，遂改左都御史为御史大夫。清，陕西真宁人，本姓耿，以报籍讹。倜傥尚大节，领乡荐游国学。<br><br>　　时同舍生有秘书，清求焉，弗与，固请但一见即还，曰：“吾纵敏，一夕尽熟之邪？”生不得已，与之，日往索其书，曰：“吾不知何书，初未尝假汝也。”生急讼于祭酒，清持其所假书往见曰：“此灯窗所业书耳。”即背诵彻卷，及问生，生无以对也。祭酒叱生退，清即以书还生曰：“吾子珍秘特甚，持此相戏耳。”初，清赴学时，主家有女为妖凭，清宿其家，是夜妖不来，去即复来。女诘之，曰：“避景秀才耳。”旦日，女以闻其父。父追及清，语之故，清书“景清在此”四字，令父归，粘于户，而妖自是遂绝。后清试甲戌礼部第三，录《诗》、《书》二经对大廷，第二人及第，入翰林三载，改监察御史。丁丑春召见，嘉其才能，命署都察院左佥都御史。革除间，升左都御史。文庙继统，练子宁同日死之，而清独委蛇待朝，人疑焉。一日，清早朝，著绯衣入。先是，星者奏文曲犯帝座甚急，上疑之，因疑清。及朝，清独绯也，遂收之，而得所带剑，因加诘责，清不屈而死。死之夕，精英迭见。呜呼！为主报仇，清岂其伦耶！<br><br>　　四月丙申朔。丁酉，改嘉定州峰门水驿棣眉州清神县。　　戊戌，增置苏州府吴、长洲、嘉定、昆山、吴江、常熟六隶县主簿各一员。<br><br>　　革杭州府临安县税课司。<br><br>　　己亥，增置松江府上海、华亭二县丞簿典史各一员。　　壬寅，革襄阳府宜城县柳阴套河泊所。<br><br>　　革巩昌府阶州峰帖山巡检司。<br><br>　　乙巳，革汉中府沔县柏林青林驿。　　丙午，李景隆自德州进兵北伐。<br><br>　　丁未，改辰州府沅州水驿为沅阳水马驿。<br><br>　　省保宁府剑州儒学训导三员，昭化县儒学训导二员。<br><br>　　省马湖、东川、芒部、乌撒、乌蒙、五府同知、推官、知事各三员。<br><br>　　辛亥，革安庆府怀宁县长枫夹镇巡检司。<br><br>　　乙亥，置西安府咸宁县乾祐铁冶所、巩昌府宁远县宁远铁冶所。丙辰，改武定军民府和曲县属金沙江巡检司，善驿、环州驿隶于元谋县。<br><br>　　乙未，诸军次于白沟河，靖难兵行，战不利。<br><br>　　庚申，及靖难兵大战，陆梁卫指挥滕聚等死之，诸军大败，李景隆走德州。<br><br>　　按《开国功臣录》，俞通海卫，三十二年七月有旨，遣艾端起越隽侯俞通海授豹韬卫指挥使，八月领军北伐。三十三年四月，死于白沟河之战。朝廷哀悼，敕葬南门聚宝山虢公墓傍，赐神策老军刘海等守之，失书于此。<br><br>　　癸亥，置济南府泰安州新晖驿。<br><br>　　甲子，革抚州府临川县航埠税课司。<br><br>　　革永州府江华县锦田巡检司。<br><br>　　五月戊辰，革德安府孝感县道会司。<br><br>　　己巳，参赞军务高巍、山东左参政铁铉会于临邑，遂还济南。　　景隆南奔，巍及督饷随之，次临邑，诸城堡皆望风奔溃。<br><br>　　巍及铉置酒，同盟协谋固守济南，以侦后援，遂趋济南。<br><br>　　庚午，革南昌府原储库。<br><br>　　革吉安府永新县河泊所。　　辛未，李景隆弃德州，走济南。　　闻北兵将至，遂遁。<br><br>　　癸酉，靖难兵入德州。<br><br>　　戊寅，诏吏部凡官员三日一赴吏部填注。<br><br>　　先是，内外官缺，月报吏部临选汇缺，赴填注，遂补选。<br><br>　　至是吏科请每三日一注，庶免遗漏，从之。　　革庆远府宜山县德胜马驿、河池县马安马驿。<br><br>　　以贵州都指挥使程迟为左军都督府都督佥事。<br><br>　　己卯，靖难兵攻济南，李景隆奔还，遂围城。　　革韶州府乐昌县河泊所。<br><br>　　庚辰，改廉州府钦州灵山县直隶本府。　　壬午，革两淮小海盐场课司入于革堰场盐课司。<br><br>　　徙广州府阳山县西岸巡检司于河南，为巡阳巡检司。<br><br>　　甲申，改长洲、吴县二税课司为苏州府税课司，长洲、吴县分司各设副使一人。<br><br>　　置建宁府政和县黄梅巡检司。<br><br>　　丙戌，革德安府云梦县儒学训导二员。<br><br>　　己丑，革庆远府忻城县三寨镇巡检司。<br><br>　　革会川卫黑盐井盐课司副使一员。<br><br>　　立济南中卫，以雄崖千户所附之。<br><br>　　时路阻不能达，九月，都督盛庸遣兵召雄崖兵至，都督佥事朱荣弃乐城走还，诏诛之。<br><br>　　留守左卫指挥同知李申伏诛。<br><br>　　申子让为燕府仪宾，居守北平甚力，申以故坐诛，没其产，丁男典刑，幼者收孥，妇女入浣衣局，异姓家属俱发边卫充军。<br><br>　　让，舒城人，靖难兵起，进驸马都尉。永乐初，掌北平刑部事，封富阳侯。景泰追赠敏公。　　六月甲午，革广信府广济仓副使一人。　　戊戌，置延平府南平县武步驿。　　己巳，詹事府增置少师少傅各一员、宾客二员。<br><br>　　置资德院，设资德一员、资善二员，属官赞读、赞讲、赞书、著作郎各二员，掌籍、典簿各一员。<br><br>　　丙午，置各王府宾辅二员，正三品；伴读、伴讲、伴书各一员，从七品；长史司长史一员，正五品；改左右长左从五品，改审理正、典膳正、奉祠正、良医正、典簿正为审理、典膳、奉祠、良医、典簿、审理，副典膳、副奉祠、副良医、副典簿、副各郡宾友二员，正四品；教授一员，正八品；记室二员，正九品，直史司直史一员，正六品；左右直史各一员，从六品；首领吏目一员，未入流；典印署、典印、典祠署、典祠、典礼署、典礼各一员，正九品；引礼二员，未入流；典馔署、典馔、典药署、典药各一员，正九品；仪仗司吏目一员，未入流。诏宾辅、伴读、伴讲、伴书及宾友、教授，进对侍坐，称名不称臣，用师宾之仪。<br><br>　　己酉，省常德府沅江县训导二员。<br><br>　　八百上官刀板面遣头目罕入贡方物。<br><br>　　己卯，革肇庆府开建县僧会司。<br><br>　　丙辰，革太原府与县孟家峪巡检司，革袁州府萍乡县河泊所。<br><br>　　壬戌，改陕西行都司儒学为宁夏等卫儒学。　　征凤阳府官军赴大教场备操。　　遣御史周观政典兵徐州。<br><br>　　秋七月甲子朔，革典牧所。　　革庆远府忻城县罗目镇巡检司。<br><br>　　革济南府历城县堰头水驿。<br><br>　　改卫经历秩正七品。<br><br>　　辛未，改建昌府新城县飞猿巡检司。<br><br>　　革福建木兰陂批验盐运所。　　己卯，革沔县，以其地附褒城县。　　庚辰，置开封府西华县河清驿。<br><br>　　辛巳，增设钦天监五官监候一员。丁亥，复置河南府新安县铁治所、吉水县关山巡检司。　　戊子，革大同府杂造局副使一员。　　辛卯，改济南历城县堰头巡检司为长领巡检司，隶章邱县。<br><br>　　置山西河南杂造局，各设大使一员。<br><br>　　壬辰，革庐州府英山县税课司。<br><br>　　遣辽东都督杨文围永平，不克。<br><br>　　以徐实署兵部右侍郎事。<br><br>　　八月癸巳朔，革徽州府新安驿。<br><br>　　承天门灾，诏求直言。<br><br>　　甲午，革袁州府萍乡县庐溪税课司。<br><br>　　壬寅，改衢州府上航埠头马驿、常山县广济渡为广济水马驿。<br><br>　　革西安县信安、安山二驿。　　癸卯，改承天门为皋门、端门为应门、午门为端门、谨身殿为正心殿。<br><br>　　改大学士为学士，华盖、文华、武英、正心四殿各置一员，文渊阁一员。各殿增设待诏，无定员。增文渊阁典籍二员。革东阁大学士。　　甲辰，革广州府清远县横石马驿、东莞县城西水驿。<br><br>　　乙巳，增置翰林院承旨一人、文学博士二人，改孔目为典簿，正九品；省侍讲学士、五经博士待诏典籍。置文翰馆，设官以侍读，并中书舍人改为侍书，正七品；内修撰一员，正六品；编修从六品，检讨正七品；居之。<br><br>　　按吏部册，己卯八月十二日，改中书舍人为侍书，盖设于翰林院，至是始立文翰馆分附焉。<br><br>　　戊申，遣都督陈帅兵援济南。<br><br>　　山东参政铁铉谋袭靖难兵，不克，遂大战于城下。靖难兵大败，解围奔还北平，遂复德州诸州县。以铉为山东布政使。<br><br>　　北兵围济南不下，城中军民日夜乘城诟骂不已。北兵大怒，筑长围，攻之三月，内外不通。铉乃诈开门降，密遣壮士提铁板于楼上，使其入，下之。北兵觉，亟还，铉知计不获，遂帅众出战。北兵乱，大败，窘甚，奔还北平，于是德州及诸郡皆复，兵势大振，捷闻。　　上遣检讨陈□劳以金币，吏部主事鲁□赐诰封三代，铉入谢，擢山东布政使。<br><br>　　辛亥，革金华府东阳县土山关巡检司。　　九月十日辛未，复建昌府南丰县太平巡检司。<br><br>　　以历城侯盛庸为总兵官，佩平燕将军印，帅师北伐。置饶州府余干县康山巡检司、平阳府临汾县汾水巡检司。<br><br>　　革潮州府程乡县河泊所。<br><br>　　革漳州府漳浦县后葛巡检司为古雷巡检司。<br><br>　　癸酉，革郴州郴江驿。<br><br>　　己亥，革凤翔府东河桥驿，革汉中府略阳县峡口驿，褒城县关山、清桥二驿，南郑县黄沙驿、凤县、草凉楼、梁山、岔安山四驿，金州税课局。<br><br>　　丁丑，置淮安府南销仓。　　辛巳，淮安分司置东官场盐课司。<br><br>　　癸末，置杭州府钱塘县诸桥巡检司、海宁县长安镇巡检司。<br><br>　　丙戌，增设太常寺赞礼郎二人。<br><br>　　革汉中府略阳县嘉陵、□泉二驿。<br><br>　　丁亥，革汉中府城固县税课局，徙金川茶仓于汉中府。　　辛卯，复置赣州府宁都县宁都寨、马头寨二巡检司。赦流放官员，录用子孙。　　洪武中以过误逮及得罪者，皆征其子孙录用之。十月壬辰朔，改天坛祠祭署为郊坛祠祭署、山川坛祠祭署为籍田祠祭署、泗州祠祭署为泗滨祠祭署、宿州祠祭署为新丰祠祭署。<br><br>　　癸巳，革郴州桂阳县濠村巡检司、长乐山口巡检司，增置兴宁县永成巡检司。<br><br>　　丙申，革庆远府旧忻城县来苏镇巡检司。<br><br>　　戊戌，革郴州宜章县税课司、德安府云梦县二税课司、荆州府长阳县税课局。<br><br>　　己亥，革刑部同狱一员。<br><br>　　庚子，定监生历事各衙门者一年为满，从本衙门考核，分上中下三等引奏；上等不拘选用，中等、下等仍历一年，再考上等者，依上等用；中等者不拘品级，随材任用；下等送监读书。<br><br>　　洪武中，监生随本监司务，分勤谨、平常、才力不及、奸懒等用引奏。勤谨者，仍历俟缺官以次取用，平常再历，俟缺官以次取用，平常再历才力不及，送监读书，奸懒充吏。<br><br>　　己酉，增设兖州府供给仓大使一员。<br><br>　　甲寅，革光禄寺各署丞二员，设监事二员。<br><br>　　戊午，革金华府兰溪县絣塘税课司。<br><br>　　己未，革杭州府昌化县平窑巡检司、肇庆府阳春县古良巡检司。省成都府绵、威二州训导各三员，新繁、双流、崇宁、安井研、德阳、什方、绵竹、彰明、罗江十一县，重庆府黔江、丰都、武隆三县，顺庆府蓬州及营山县，保守府剑州及昭化、广元、江油、梓橦四县，叙州府筠连县，夔州府万县，眉州丹棱、彭山、青神三县，潼川州蓬溪、盐亭、射洪、中江四县，嘉定州威远县，雅州及荣经、名山、芦山三县，凡州省训导三员，县省训导二员，并马湖府训导二员。<br><br>　　庚申，靖难兵袭沧州，入其城，追执都督徐凯、程暹，诸军降，是夜尽坑之。<br><br>　　十一月壬戌朔，定京官还家程限。　　吏科都给事中汪奏请依监生省亲例，往来路程外，许在家三月，先是止一月朔。　　癸亥，革常州府江阴县黄田阑、宜兴县张渚批验茶引所。<br><br>　　戊辰，置平凉泾州温泉镇巡检司。<br><br>　　壬申，靖难兵掠景州，次于临清。　　甲戌，改靖州会同县镇远巡检司为江东巡检司。　　革凤翔府郿县税课司。<br><br>　　乙亥，革延平府南平县大历税课司、潮州府海阳县园头税课司。丙子，革安庆府宿松县泾江口归陵滩镇二巡检司。<br><br>　　改大理府太和县金沙巡检司，隶兰沧卫北胜州。<br><br>　　革四川筠连茶司。　　丁丑，置澄江府路南、新兴二州阳宗、江川二县儒学。<br><br>　　戊寅，改华州潼关仓，隶河南都司潼卫。　　庚辰，革巩昌府两当县，以其地并□□花驿，隶于徽州，置两当巡检司。<br><br>　　壬午，改潮州府揭阳县鮀补巡检司。<br><br>　　置徐州永福仓，设大使、副使。<br><br>　　甲申，革济南府堰头递运所。　　乙丑，革凤阳府定远县丰储仓，置临淮县花圆仓，设大使、副使。四川苍州归附。<br><br>　　十二月己亥，置真定州永定仓。<br><br>　　庚子，增应天府训导二员。　　甲辰，革永宁宣抚司、赤水河贵州宣慰司、毕节二递运所。<br><br>　　己酉，革凤阳府税课司，改广济关税课分司为府税课司。<br><br>　　辛亥，复置御史府。<br><br>　　革建宁府建阳、崇安、浦城三县河泊所及建阳县后山河泊所。<br><br>　　壬午，改封邱县中栾巡检司为武阳县东赵巡检司。　　乙卯，靖难兵攻东昌，都督盛庸帅师拒战，杀指挥张玉，大破之。　　先是，上诏诸将戒约军士：“无使朕有杀叔父之名。”<br><br>　　文庙知之，故每战挺身独出，短兵相接，莫敢有加。文庙骑射尤精，进者每为所杀，至是兵大败奔，文庙犹以一骑殿后，追者数百人不敢近。丙辰，追兵大至，围之数里，文庙策马大呼，击杀数十人，溃围出，遂奔北平。<br><br>　　置武威中卫，募兵充各卫壮士。<br><br>　　擢山东布政使铁铉为兵部尚书，佐历城侯北伐。<br><br>　　兵部左侍郎卢渊有罪除名。<br><br>　　渊除名煎盐，永乐初召用。<br><br>　　革牧马所吏目，改所仓属太仆寺典厩署。<br><br>　　先是，三十一年五月十二日，所镇抚王化奏养马收粮草多，请置仓。<br><br>　　辽王渡海来朝，请设官吏，太孙许之。闰五月七日开设。<br><br>　　辛亥，置播州长官司长官儒学。<br><br>　　革延平府将乐、龙溪、顺昌、沙四县河泊所及南平县西芹河泊所。<br><br>　　山西都司清远卫戍卒罗义上书，下狱数日，释之。　　义以朝廷加兵亲藩，诣阙上书，乞恩命讲和。又上燕王书，其略曰：“昔者武崩成幼，管叔流言，周公诛之。殿下聪明英武，博通经史，今之周公。周公乃叔父也，而相辅焉；管叔流言间王室也，宜以周公之心为心，谨守燕土，则天下皆以为周公之圣复生于今日矣。”又谓：“古之夷齐以国相让，去隐于首阳山。矧圣贤欲成天下之事，必先明顺逆之理，成败之势，福祸之机，又得天宜人心之安然后可。今殿下以潘国敌朝廷，如遂其愿，愚实羞之。乞早息兵。”书上忤旨，下狱。太宗即位，以义为户科给事中，寻升湖广左参议，又升前湖广左参议。<br><br>　　杨砥为鸿胪寺卿，以其建文时尝上书请敦亲恩、罢兵息民故也。