　　辛巳三年正月辛卯朔，帝御奉天殿，始受亲王百官朝贺。<br><br>　　是日，宴百官于奉天门，颁赏于四夷朝使，作凝命神宝成，诏诰天下。<br><br>　　初元年，得青玉于雪山，为玺，方六寸九分，篆曰：“天命明德，表率万方，精一执中，宇宙永昌。”至是成，方孝孺有颂。靖难兵还取邱县，又取威县。　　真定守将吴杰、平安遣兵邀击，不利。<br><br>　　平安一名保儿，真定藁城人，骁勇有名，决战善取胜。庚辰四月，以都指挥从李景隆战白沟河。辛巳闰三月，战藁城，统卒士万余人，大败北兵于小河。壬午春，充副兵督辽东军十万围通州，大战单家桥。四月，退至灵壁，大战，为北将朱能所擒。安常持长枪驰马追文庙，几及之，会马蹶，乃弗克前。<br><br>　　至是，上问：“向若非马蹶，汝将何为？”安大言曰：“刺殿下若拉朽耳！”上壮其言，叹曰：“高皇帝养下好汉子！”慰劳备至，命掌北平都指挥使事。京师既平，久之，上尝谓曰：“平保儿尚在邪？”安遂自经死。李贤称铁铉之死之烈，曰平氏有愧焉。又有北平都指挥孙狗皮者，徐州人。革除间，有战功，以忠义闻。后永乐初，降百户。　　己丑，靖难军克□□州，真定守将复遣兵邀击，不利。遂攻德州长围军，败之。<br><br>　　戊辰，靖难兵据蠡县。<br><br>　　革广南府花朵驿。<br><br>　　改建宁府松溪县东关巡司为遂应巡检司。<br><br>　　庚午，革广西太平府乃积仓。<br><br>　　辛未，帝祀大地于大祀殿。是日还宫，群臣贺毕。<br><br>　　壬申，宴群臣于奉天殿，大祀庆成也。是日，群臣大欢会，赋诗纪成，颁天下。<br><br>　　戊子，革琼州府陵水县牛岭巡检司，改感恩县延德巡检司为感恩巡检司。<br><br>　　二月丁未，革武昌府江夏县寨湖湖泊所。<br><br>　　辛未，省平乐府富川县学训导二人。　　癸丑，革广西太平府左江驿。<br><br>　　甲寅，革赣州府信丰县税课司。　　乙卯，革庐州府道纪司及无为等州道正司、巢县、舒城县道会司。<br><br>　　丙辰，革平凉府崇信县税课司。<br><br>　　三月辛酉，革兖州府鱼台县僧会司。<br><br>　　壬戌，革韶州府曲江县绵普巡检司。<br><br>　　癸亥，革平乐府榕津巡检司。<br><br>　　改钦州为钦县，更置官属。　　革广州府阳山县，以其□□并三巡检司。<br><br>　　革琼州府乐安县丞簿二人。<br><br>　　革会州卫税课司。<br><br>　　丙寅，革成都府灌县道会司。<br><br>　　庚午，革肇庆府四会县金溪巡检司。<br><br>　　吴杰、平安帅师于藁城及靖难兵大战，不利，还真定。靖难兵遂渡滹河而南。<br><br>　　丙午，革建昌府广昌县巡检司。<br><br>　　甲寅，革永州府江华县税课司。<br><br>　　遣大理寺少卿薛岩奉书诣靖难军。　　嵓，陕西闵乡人。慷慨负志操，有治才，口辩。洪武间，累官大理少卿，大见信任。辛巳春，兵屡败，方孝孺建议草诏命嵓赍至燕军，又作宣谕数千言，刊印千余纸，付嵓，令密散诸将士，使归心。嵓曰：“上言殿下旦释甲谒孝陵，暮即下令旋师。”太宗叱其绐己，左右欲杀之，太宗曰：“此天子命使也。”释之，其谋不行，及平内难，免岩死，谪广西。永乐初，安南国王为黎季犛所杀，其孙陈天平自老挝来归。季犛子苍请还君之上命，广西总兵官、都督黄中以兵五千送归其国，中举嵓为辅行，至芹站，伏发，劫天平嵓，被虏死。<br><br>　　四月己未，靖难兵攻顺德府，不克。<br><br>　　甲子，革济南府东昌县税课司。<br><br>　　乙丑，置扬州府江都县瓜州仓、仪真县仪真仓。<br><br>　　丙寅，革辽东堰盐仓。　　辛未，置播州宣慰司及僧纲道纪司。　　壬申，革邵武府建宁县税课司。<br><br>　　甲戌，复置庆阳府灵益课司大使一员。<br><br>　　乙亥，改永宁宣抚司税课司为司。<br><br>　　庚辰，革辰州府卢溪县丞簿一员。<br><br>　　壬午，改金华府兰溪县氵毂水驿为氵毂江水驿，衢州府停步驿为停步水驿。　　都指挥吴三帅师至新城县，败绩。<br><br>　　五月二日庚寅，革夔州府并巫山县二河泊所。<br><br>　　丁未，置平阳府翼城县东岭巡检司、岳阳县沁村巡检司、灵石县高壁巡检司。<br><br>　　壬子，省常州府税课司副使一员。<br><br>　　革大同府马邑县税课司。<br><br>　　甲寅，改思明府利州直隶广西布政司。<br><br>　　诏选武官弟侄为沿海巡检。<br><br>　　锦衣卫所镇抚陈直言广东海南滨巡检多系人才，不谙操战御贼，请于军官弟侄中不应袭替者保选，上从之。诏在京各卫所选取相应年三十以上者，送吏部查缺选补。<br><br>　　黜刑部左侍郎王良为浙江按察使。　　良，字天性，河南开封府人。居常以忠孝自许，后任刑部左侍郎。辛巳五月，减燕人罪轻，左迁浙江按察使，谒岳飞墓，誓曰：“苟愧武穆，非人也。”内难平，良闻变恸哭，会令使来召，良即集本司与各道印于私第，嗟叹踌躇之久。妻问其故，但曰：“我分应死，所以处汝未决耳。”妻笑曰：“我则不难处，君为男子，乃为妇人谋乎？”遂命妾馈食，即抱其子，欷歔如厕，自投于池而死。良久往觅之，子匍匐池亭，其鞋犹在。<br><br>　　顷之浮起，良殡殓毕，即列薪于户，写遗嘱付家人，妻抱幼子往某佥事家〔此处似有误〕，以图存宗祀，遂举火阖家自焚死。<br><br>　　壬午九月也。事闻于朝，上曰：“死是其分，印乃我父皇所制，不宜毁而毁之，特可罪耳！”诏徙其家于边，其后台人陈璲私记其事，每谈及必流涕沾襟云。正德戊寅九月，按察使梁材、提学副使刘瑞于公署之东曰“冰鉴亭”者，改为祠以祀之。　　六月戊午朔。革常德府沅江县税课局。　　乙未，增广州府南海县主簿一员。<br><br>　　戊辰，改邳州递运所为宿迁递运所。<br><br>　　己巳，革太原府五台县税课局。<br><br>　　壬申，靖难兵次济宁，潜兵掠沙河、沛县，徐焚粮舡，京师大震。<br><br>　　癸酉，革河间府任邱县河泊所。<br><br>　　甲戌，革衢州府开化县税课局、瑞州府新昌县税课局。　　戊寅，置复临江府新喻县铁治所。<br><br>　　庚辰，省荆州、归州兴山县学训导二人。<br><br>　　辛巳，革汝宁府上蔡县崇礼驿，凤阳府凤阳县太平驿、西家驿，怀远县柳滩驿，颖州兔岗驿、义塘驿、沈邱驿，颖上县黄冈驿、淮润驿，寿州南关驿，东正阳驿，开封府鄢陵县美化驿，西华县关口驿，商水县德政驿，项城县金鸡驿，尉氏县蓬池驿，潮州府程乡县铁冶所，高州府石城县，广州府建宁铁冶所。<br><br>　　乙酉，省松江府税课司副使一人。<br><br>　　革严州府淳安县、寿昌县，绍兴府新昌县，徐州丰县，及金华府兰溪县香溪镇各税课司。<br><br>　　观海卫指挥张寿伏诛。<br><br>　　寿同□□会饮，议国事安危，为人所告，刑部鞫之，处斩，诏磔于市。<br><br>　　遣太仆少卿祝孟献使朝鲜易马。<br><br>　　孟献赍贮丝五千疋、绢四万疋、布二万疋、药材一万六千斤易马，未及还，上出奔。<br><br>　　七月戊子朔。庚寅，革泉州府惠安县河泊所。<br><br>　　甲午，靖难兵袭破彰德府，军遂破瓦尖寨。<br><br>　　戊戌，置兖州府济宁州任城驿。<br><br>　　省徽州府、绍兴府税课司副使各一员。　　革绩溪县、会稽县、蒿陵及严州府分水县、和州含山县四税课司。<br><br>　　壬寅，大同守将房昭引兵入紫荆关，遂趋保定府。靖难兵还救之，昭退保西山寨。<br><br>　　甲辰，革池州府东流县道会司。<br><br>　　丙午，革南宁府武缘县那马博合寨二巡检司。<br><br>　　己酉，增设宁夏卫永宁仓副使一人。　　甲寅，诏限僧人田五亩，余以赋民。<br><br>　　户科给事中陈继之言江南僧道多占肥腴田，请人给五亩以赋民。上从之，遂敕礼部曰：“朕闻释道之教，其来久矣，本以清净空幻为宗，遭事离俗为事。近代以来，俗僧鄙士食著自养，货殖富豪甚，至田连阡陌。本欲以财自奉，然利害相承，遂不之觉。既有饶足之利，必受官府之扰，况因此不能自守。<br><br>　　每罹刑宪，虽身遭戮辱而教亦隳焉。夫佛道本心，阴翊王化，其助弘多。至于末流所习华奢，蠹蚀教门，致使讪毁肆行，贻累厥初，朕甚悯之。原其教驱实自田始，今天下寺庵宫观，除无田产外，其有田者，每僧道一人各存田五亩，免其租税，以供香火之费，余田尽入官。有佃户者，佃者自承其业；无佃户者，均给平民如旧。田不及今定数者，不增。若有祖业及历代拨赐为辞告言者，勿理；如原系本朝拨赐者，不在此例。凡僧道一应丁役并免。其有自相告讦、争讼，非干军民词讼者，仍听有司受理；其入有司公厅堂理讼者，不许仍服僧道官。洪武年间，已有清理及开设教民榜文，当申明各遵守本教之规。化缘者不在禁限。非奉朝命，不许私窃簪剃。年未五十者，不许为尼及女冠。呜呼！多藏厚亡，老氏攸戒；除欲去累，大觉所珍。欲利减则善心生，善人多则风俗美。钦兹定制，永底太平尔。礼部及僧录道司如敕奉行。”<br><br>　　继之，字□□，福建兴化府莆田县仁寿里十五图人，庚辰进士。北京不息，间有建白，因肆指斥。尝言于朝曰：“徐承福，燕之至亲，必有阴谋，请诛之。”不听，已而承福果开门降于敌。靖难兵入城，与黄子澄、齐泰、卓敬、韩永等不服，夷三族。锦衣卫监簿载继之父四秀，年六十九，发甘肃充军，十月二十四日次开封府，卒。母黄一姐，年六十五，发甘肃随住，十月二十九日次郑州，卒。男徵子四岁，随母给配，后永乐六年，抄送镇抚司，十月十六日在屯田所亡。妻饶氏，即姚氏，年四十二，配象奴阿宗。女进奴，年十三，给指挥袁江为奴；次京奴，一岁，永乐初亡。弟俞朔等悉戍边。<br><br>　　革卫辉府辉县税课司。<br><br>　　丙辰，革开封府陈留县税课司。<br><br>　　革播州长官司黄平安抚司儒学。<br><br>　　定急选法。<br><br>　　洪武中，吏部凡选官，文选司抄选，具本复奏，附选送吏科，科目类附选簿用宝钤记，选榜亦送科收。至是定制，升除等项官员，吏部选官之日，将引选过官员就于当日从本部官自行附写；及不系选官之日，有因急文除授，并逐日实授升调等项，内外官员通类各官实授除授等项，月、日、处所、职名、乡土，于选官日复奏，附选就用宝钤，选傍送司礼监收。<br><br>　　八月丁巳朔，置高州府石城县河泊所。　　己未，云南、老挝及八百刀板面各遣入贡。<br><br>　　丙寅，革汝宁府光州、南阳府舞阳县、衢州开化县仙霞关三税课司。　　革播州宣慰司、僧纲司、道纪司。<br><br>　　丁卯，诏人才不识字及未三十者，岁准放。<br><br>　　洪武中，人才不识字即充校尉，年未三十者，仍免充人才不放。诸人屡以为言，从之。　　己巳，改庆远府泗城州直隶广西布政司。<br><br>　　辛未，革临安府宁远州吏目一人。<br><br>　　省各布政司参议各一人。　　甲戌，置夔州府巫山县瀼□□驿。<br><br>　　己巳，增设各布政司理问副。<br><br>　　乙亥，置永州府道州填光巡检司。<br><br>　　戊寅，增设高州府石城县丞一人。<br><br>　　己卯，置庆阳府阜城马驿。<br><br>　　庚辰，省兖州府税课司副使一人。<br><br>　　革邹县及青州府博兴、临朐、临淄、蒙阴四县凡六税课司。<br><br>　　辛巳，省云南府嵩明县训导一人。<br><br>　　增宁番卫仙泉、盐井、新罗等三井，黄市等二井盐课司各副使一人。　　癸未，改黄州复湖河泊所，隶黄冈县。<br><br>　　复置瑞州府上高县麻塘巡检司。　　甲申，置河间中卫镇番卫。<br><br>　　靖难兵围西山寨，又围定州。<br><br>　　时房昭结寨西山，以窥北平，至真定守将运粮赴寨。寨险甚，水薪不足，以粮少为忧。北平兵闻真定粮至，邀之，不克，遂围寨。<br><br>　　九月戊子，诏北方卫所幼官年十七以下不能治军者，挈家赴京，送南方卫所供给。<br><br>　　置赣州府会昌县长河巡检司。<br><br>　　己丑，置曲靖府陆凉州陆凉驿。<br><br>　　庚寅，革邵武府光泽，九江府瑞昌，袁州府分宜，武昌府通城、大治，凡五县税课局。<br><br>　　辛卯，改四川行都司广盈仓大使，未入流。<br><br>　　庚子，省金华税课局副使一人。　　革常德府南城，及安陆州荆山县、郴州兴宁县、汝宁府罗山县、九江府彭泽县凡五税课局。<br><br>　　壬寅，革宁番卫泸州纳溪盐仓。<br><br>　　省富等小三井上流等九泉二盐课司副使各一人，增设太常寺太祝二人。<br><br>　　丙午，革平乐府恭城县、黄州府黄陂县铁治所。<br><br>　　庚戌，革眉州府德县、济南府海丰县、兖州府泗水县、赣州府会昌县、雩都县、襄阳府郧县凡七税课局，又荆州府监利县税课司局。<br><br>　　丁巳，真定府守将遣兵援西山寨，与靖难兵战于峨嵋山下，不利。都指挥叶英以寨降，房昭奔还，遂定。<br><br>　　壬子，改平乐府为平乐州，更置官属；革平乐府，增置安源镇巡检司，革西岭白面镇峡三寨巡检司。　　甲寅，改成都府华阳县马军寨巡检司为保宁府广元县七盘关巡检司。<br><br>　　十月辛酉，省思南府都儒、五保、三坑等处巡检司为三坑巡检司及婺川县丞簿各一人。<br><br>　　革建宁府建阳县后山税课局。　　庚子，革平阳府万泉县，沁州及武乡县，延安府鄜州、鄜城，南安府南康县、翊头，汝宁府信阳县，永州府祁阳县、郴州，凡八税课局。<br><br>　　丙寅，置琼州府陵水县苗山巡检司。<br><br>　　己卯，改和州雍家城马驿为水驿。　　革广西太平府税课司。<br><br>　　庚辰，置武守军民府儒学。<br><br>　　甲申，革河南府偃师县、太原府盂县二道会司。　　十一月乙酉朔。<br><br>　　壬辰，革莱州府平度州亭口镇巡检司。<br><br>　　戊戌，省襄阳府税课司副使。<br><br>　　革开封府郑州，彰德府涉县，南安府南康县、鲈田，饶州德兴县，西安府咸阳、兴平、盩厔、醴泉、鄠五县，乾州及淳化县、三水县，登州府福山县、黄源，太原府阳曲县，平阳府荣河县，大同府山阴县，及潞州屯留县，成都府汉中县，福州府罗源县，凡十九税课局。<br><br>　　己亥，革保宁府广元县九井马驿。<br><br>　　增设南阳府永平库大使一人。<br><br>　　戊申，革辰州府卢溪县河泊所。　　庚戌，改光禄寺司牲司为慈牧所，置司圃所，设大使，未入流。辛亥，革韶州昌乐县道会司。<br><br>　　省潮州府永丰仓副使一人。<br><br>　　鞑靼遣使通于靖难兵。<br><br>　　壬子，省荆州当阳县儒学训导二人。<br><br>　　鞑靼寇铁岭卫，杀百户，鼓城。<br><br>　　总兵辽东都督杨文帅师围永平，靖难兵还救永平。<br><br>　　十二月丙辰，靖难兵据西山寨，攻真定游兵。　　庚申，革凤翔府岐山、汧河二县，登州府招远县，大同府浑源州，顺庆府大竹县，夔州府开县、瞿塘，凡六税课司。<br><br>　　壬戌，革保宁府紫石水驿，广元县问津、朝天二马驿，阆中县高桥水驿。<br><br>　　丙寅，复置袁州府分宜县铁冶所、武昌府兴国州铁冶所。<br><br>　　丁卯，改南宁府宣化县那楼寨巡检司为那九寨巡检司。　　庚午，置重庆府江津县五脉巡检司。<br><br>　　丁丑，革成都府茂州汶川县寨水巡司土巡检，置流官巡检一人。　　戊寅，革潮州府海阳县黄冈递运所。<br><br>　　辛巳，省黄州府税课司副使一人。　　置神武中卫。　　置锦州卫。　　置镇淮卫。<br><br>　　置丰沛卫军民指挥使。<br><br>　　《兵部册》系十二月，《备遗录》以为是年九月。<br><br>　　遣驸马梅殷镇守淮安。　　殷守淮，号令严，军威大震。都御史茅大方以诗勖之曰：“近来消息事如何，闻道将军志不磨。从有大龙蟠地轴，莫教铁骑渡天河。关中事业萧丞相，塞上功勋马伏波。老我不才无补报，西风一度一悲歌。”后靖难兵入京，不由淮安。文庙召殷还，宠赍甚至。殷不能平，时见辞色。文庙不得已，嘱人伺之，竟杀殷于桥，投尸水中。公主闻变，人宫大恸，文庙官其子皆为指挥。孙纯，成化辛丑进士，博学性刚，有祖风，嘉靖初卒。靖难兵焚真定六县粮。　　诏内官出使放纵，许有司械送于京。<br><br>　　洪武初，内官奉使出外，约束甚严，不得与士民交，然亦恃宠放纵，有司畏之。尝有鲁内官过广信之弋阳，纵马于田，蹈食其稼，佃者不知也，击之伤足。鲁询佃者，知田主富人周也，遂遣人告之，周大惧，偿其马，倾赀贿焉。鲁归，有以击马事闻高庙，竟籍周谪戍铜鼓卫。至是有以内官暴横为言，诏所在有司，但遇内官奉使暴横虐害士民者，即擒缚送京师以闻，于是内官夺气，密谋推戴矣。或曰靖难兵起三年，屡战多胜，冲突千里，罕能御之。然所过城邑，往往坚守不下，间克之兵，去即杀守帅，复为朝廷及壬午所据者惟北平、永平、保定三郡而已。至是，内官密言于文庙，直捣京师，约为内应，天下可定，文庙然之。壬午春，举兵直赴京师，不复为归计，意有所属，而朝廷不知之也。兵既入城，天下大定，内官言功不已，文庙患之。未几，诸有谋者皆为边藩镇守，假以大权，赐公侯服，侪于侯伯之上。永乐末征胡，出塞数十日不遇虏，军士困迫，大臣谏者辄锁之。太监沐敬力争，文庙骂曰：“反蛮敢尔！”敬乃仰首徐应曰：“不知谁是反蛮？”文庙大怒，命曳出斩之。敬语渐不逊，文庙舍之，乃曰：“吾家养人皆如此，何忧不治。”敬亦与谋者也。<br><br>　　诏吏部考试，翰林编纂士以杨士奇第一，授吴王府副审理，仍居翰林。<br><br>　　士奇自志曰起家文学，除审理副，又云叨禄于朝四十四年，乃历事四圣，已自遗建文矣。<br><br>　　以辽府纪善程通为辽王左长史。<br><br>　　通，字彦亨，徽州绩溪人。少有至性，动必遵理，嗜学不倦，乡先生奇之。年十四，补县学生。洪武乙丑，以贡入太学，时年二十二。丙寅，遭父丧归，庐墓下三年，哀恸毁形，妻子至，不相识。戊辰，复上太学，时祖平调戍延安，年已大耋。<br><br>　　通乃上书曰：“臣壮而无父，祖犹父也；臣祖老而无子，孙犹子也，更相为命。今边徼戍卒如林，顾岂少臣祖者。”辞极恳切。书奏，高皇怜之，持其章不下，私命兵部檄召平。既至，乃并召通，东西立石，陛下顾通曰：“汝识此人否？”祖孙相持，哽咽不能仰视。高庙叹曰：“孝哉若人！”命兵部除其籍，驿送平还乡。庚午秋，通以尚书举应天府乡试。时遣诸王将兵行守边，以封建策诸贡士于廷，独通所对称旨，亲擢第一，授辽王府纪善。辛未，从王阅武临清。壬申，从王之国辽西。时王府未建，以祖丧免归，复庐墓三年。服阕，复任。未几，高庙上宾。庚辰，从王渡海南还。辛巳，进左长史，明年始从之国荆州。悉心辅导，王敬礼之，凡一国之事咨焉。府中有卫士纪纲者，用调事得幸，每召而笞戒之。会文庙既正大统，纪纲以入贺留侍，历官锦衣指挥使，被顾问，因乘间及封事。遂有诏械通诣京师，簿录其家，得粗田四十亩，遗书千百卷，牯皮数张。黄希范，洪武未先出知徽州府，雅与通善。至是亦为卫卒所捕，并籍其家，同赴京师。而绩溪程姓最众，幸使者仁恕，罪止一房，余获保焉。有文稿百余卷，悉毁于官。　　以户科给事中龚泰为礼科都给事中。<br><br>　　泰，字叔安，金华义乌人。九岁而孤，母傅氏躬教之，遣就外传而日记数千言。长从宋濂之门人宋思睿游。洪武丙子领乡荐，明年入太学。奉旨阅齐府卫，总画周密，众始危而后服之。吏部策试第一，除户科都给事中。辛巳，迁都给事中。壬午六月，太宗师渡江，泰与其妻傅诀曰：“顾事至此，吾分且死矣。尔等赍敕携幼稚以归，否则俱溺於井，辱可免矣。”言未竟，火起内廷，泰赴之，道为兵校所执，见上于金川门，命非奸籍者释之，泰亦释，乃遂投城以死，是月十三日也。泰遇事刚果有为，以孝友闻。始居邑庠，出息学宫之阴，俄有狂者，至挤泰于池，几溺勿救。或请讼官，泰曰：“使诚溺，彼病狂，于我何校？”卒不纳。乡人赵文庆者，为奸所窃，迹之勿得，有谓巫言其应如响，叩之当得其实，愿泰俱往。及往，巫见泰，瞠不能出一语，众由是服泰之正。死时年三十六，乡人士夫莫不悲之。子永吉，累官兵部右侍郎，改南京大理寺卿，致仕。<br><br>　　议者谓泰得释罪不及族，必有其由。或谓泰惩军士最严，其死盖仇之者所为也。<br><br>　　右副总兵平安帅辽东兵十万围通州，不克。师及靖难兵，大战九门城。<br><br>　　按《杨文敏公集》，孙岩，凤阳人。从太祖渡江，擢金吾左卫百户，寻升燕山中获卫正千户。洪武庚申，从王之国。己卯，王起靖难，以岩守通州。南兵大至，城围数重，起士山临城，攻西门，毁楼堞。岩率众捍御，城赖以完。未几，两军合战，岩操戈，身先士卒，大呼陷阵。士气争奋，追奔逐北，斩馘甚众，得馈运船三百余艘，赀粮无算，升指挥佥事。辛巳，兵复至，攻城益急，岩励将士，登城立战，矢石交下，敌乃退，升都指挥佥事。壬午春，平安督辽东兵十余万逼城，岩语将佐曰：“彼众我寡，若城守不出，是示弱也。不若及其始至击之，彼必败也。”乃率敢死士数百，犯其锋，而城上亦合势大呼，安众大溃，自是畏岩，无敢复来攻者。通城屏蔽冀方，使六师南进而无北顾忧者，岩之力也。事平，封应城伯。永乐戊戌六月二十日卒，赠翼城侯，谥威武。子亨嗣。