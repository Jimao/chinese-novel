余于童年，即爱观诸家说部，若《水浒传》、《红楼梦》等书，偶一展阅，每不忍释。以是遭父师之责者不知凡几，终不能改。年十七，逢粤寇之乱，即废读，就食四方，犹东涂西抹好作小诗词勾人唱和。近岁贫居无聊，思欲作小说，以自述生平抑郁之志，得八十回，言曰《绘芳录》。越十稔而始成，其中实事实情，毫无假借，惟佐以词采，敷以闲文，庶可贯通一气，不致阅者之徒多滋蔓耳。时在光绪戊寅嘉平月中旬，始宁竹秋氏自志于邗上梅妍寓楼之南轩。