呜呼！凡书之传与不传，人也，岂非天哉？是书之著，出自无棣子乾李先生手。先生以名进士出身，教授里中，晚年胸有积愤，乃怨随笔出，遂成是书。其拒恶剔奸不免辞伤太烈，然藉奸慝以抒悲愤，有不极之此而不快者，故在作者不觉其激，而读者亦谓必如是而后心乃平尔。至其写才子，写佳人，写缙绅孤介，以及瑞生一世之离合悲欢，直觉优孟复出亦不能妆点得如此生动也，况于议论之奇辟，吟哦之清新，披读一过尤有饷遗无穷者乎！则是书之传也必矣。乃以丰、治之间流寇作乱，原本半伤残缺，旁搜数家，乃成完璧，毋亦冥冥之中有为之呵护者？故曰：天也。是为序。 <br><br>　　　　　　　　光绪十一年秋月后学莲溪氏书于种蕉轩