頃有一士人好食鱔魚及鱉與蝦蟇，嘗云：此三物不可殺，大者有毒殺人。蝦蟇小者亦令人小便秘臍下憋疼有至死者。宜以生豉一大合，投新汲水半碗中浸，令豉水濃頓服之即差。淳化中有民支氏，於昭覺寺設齋寺僧，市野葚有黑而斑者，或黃白而赤者為齋食，衆僧食訖悉皆吐瀉，亦有死者。至時有醫人急告之曰：但掘地作坑，以新汲水投坑中攪之澄清，名曰地漿，每服一小盞，不過再三，其毒即解。當時甚救得人。夫蕇菌之物，皆是艸木變化生樹者，曰蕇；生於地者曰菌，皆濕氣鬱蒸而生。又有生於腐骸毒蛇之上者，大而光明，人誤以為靈芝，食而速死。故書之警其誤矣。<br>