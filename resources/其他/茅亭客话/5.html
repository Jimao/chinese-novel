&nbsp;&nbsp;&nbsp;&nbsp;开宝五年壬申歳秋八月初，成都大雨，岷江暴涨，永康军大堰将坏，水入府江。知军薛舍人文宝与百姓忧惶，但见惊波怒涛声如雷吼，髙十丈已来。中流有一巨材，随骇浪而下，近而观之，乃一大蛇耳。举头横身截于堰上，至其夜闻堰上呼噪之声，列炬纵横。虽大风暴雨，火影不灭。平旦，广济王李公祠内旗帜皆濡湿，堰上唯见一面，沙堤堰水入新津江口。时嘉眉州漂溺至甚，而府江不溢。初李冰自秦时代张若为蜀守，实有道之士也，蜀困水难，至于臼灶生蛙，人罹垫溺且久矣。公以道法役使鬼神擒捕水怪，因是壅止泛浪，凿山离堆，辟沫水于南北为二江，灌溉彭汉。蜀之三郡沃田亿万顷，仍作三石人以誓江水曰：俾后万祀，水之盈缩，竭不至足，盛不没肩。又作石犀五，所以厌水物。于是蜀为陆海，无水潦之虞。万井富实，功徳不泯，至今赖之。咸云理水之功，可与禹偕也。不有是绩，民其鱼乎！每临江浒，皆立祠宇焉。<br>