成都漆匠艾延祚，甲午歳为贼所驱于郡署，令造漆器。五月六日，或闻鼓鼙声及，南门火起，乃天兵至郡也。延祚因上树匿于秾叶间，见天军往来搜捕杀戮。至夜遂下树，于积尸中卧。至中宵，闻传呼颇类将吏，有十数人，且无烛炬，因窃视之，不见其形，但闻按据簿籍称点姓名。僵尸闻呼，一一应之。唯不唱艾延祚而过。僵尸相接，犹检阅未已。乃知圣朝讨叛伐逆屠戮之数，奉天行诛，故无误矣。<br>