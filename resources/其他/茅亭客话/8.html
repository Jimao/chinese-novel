&nbsp;&nbsp;&nbsp;&nbsp;雍道者名法志，东川飞乌县元和乡人也。人虽鄙朴，而性慕清虚，常供养一石老君，及诵天蓬咒枕中经。因梦一道士云：雍法志，吾于汝处求钱三千贯文。法志辞贫，道士取石像前棕帚云：但有患者，将此帚扫之即愈。言讫而觉，因是乡里有患者，将帚扫之，应手立愈。里人相传，求医者塡委。时郡城西南青羊宫，即老君降生之所，咸平中兵火荡焚，唯降生元阳二台存焉，遗址荒圮，鞠为茂草。己酉歳，知州宻直学士任公请重兴旧址，其殿东每夜闻钟声，不知所因。凿池获一铜钟，扣之响三十余里，士庶游观，经春及夏，法志于宫门见一小儿伛偻而行，以棕帚扫之，正腰而去。聚观者架肩接踵，礼法志为神仙。时起宫工匠辈有腰脚手臂痛者，扫之皆愈，因是四逺传云，雍道者扫，盲者能视，跛者能履。患者云集，有赍金守门经旬未获扫者，所得钱帛并送余造所。逾百日，因恱一妇人，潜出不归，患人稍稍不集。至是年冬，再来扫病无应，自惭而遁。因诘其修造掌籍者，钱仅三千余贯，正符梦中之数尔。<br>