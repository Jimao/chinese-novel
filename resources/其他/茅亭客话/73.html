华阳邑村民段九者，常入山野中采枸杞根茎货之，有年矣。因于紫山脚下见枸杞一株甚大，遂斸之，根本怪异不类常者，长尺余，四茎如四足，两茎如头尾，若一兽形。持归村舍，家狗吠之不已。至夜四隅村落羣狗聚而吠之，终夕不辍。不堪其喧也。迟明，妻怒，将充朝爨。羣狗乃不复吠矣。休复见道书云：枸杞茯苓人参薯药术等，形有异者饵之，皆获上寿。或除嗜欲啬神抱和，则必有真灵降顾，接引为地仙尔。<br>