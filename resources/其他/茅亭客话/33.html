遂州女道士游氏，不記名，大平興國末經過成都，遊青城及諸仙化。儀質古雅，喜談至道，容貌可二十餘，不飲食，云得丹砂之妙。有一叟髭髪皓然，腰脊傴僂，執焚香洒埽之役，侍於女冠之後，常遭叱辱。又有張五經道士，名道，明年過四十，亦為女冠侍者，云此女冠者百二十歳，老侍者乃逺孫爾。蜀城士民仰從之，至於納貨求丹、就師辟穀者如市焉。時知府辛諫議仲甫恐其妖，遣出城，任遊諸化。猶有師資者隨行。經數年，有遂州劉山人到城，休復話女冠之事，山人笑云：秪自那時與張道明于飛，至今見住庚除化。向來老侍者即女冠之父也。嗟乎，師問者但存誠敬之，為其所欺如稚孺，得不戒於所惑乎。<br>