&nbsp;&nbsp;&nbsp;&nbsp;益州大聖慈寺，開元中興創，周迴廊廡皆累朝名畫，冠於坤維。東廊有維摩居士堂，葢有唐李洪度所畫，其筆妙絶。時值中元日，士庶遊寺，有三少年俱善音律，因至此，指天女所合樂云：是霓裳羽衣曲第二疊頭第一拍也。其中勾生者即云：某不愛樂，但娶得妻如抱箏天女，足矣。遂將壁畫者項上搯一片土吞之為戲。既而各退歸，勾生是夜夢在維摩堂内，見一女子明麗絶代光彩溢目，引生於牕下狎昵。因是每夜忽就生所止，或在寺宇中繾綣。迨月餘，生舅氏范處士者，見生神志癡散，似為妖氣所侵，或云服符藥設醮拜章除之，始得生。父母頷之，其夜天女對生歔欷不自勝，曰：妾本是帝釋侍者，仰思慕不奪君，願託以神契。君今疑妾，妾不可住，君亦不必服諸符藥，妾亦不欲忘情於衣帶中。解玉琴爪一對曰：聊為思念之物，君宜保愛之，自此永訣。生捧之無言酬答，但彼此嗚咽而已。既去，生自是日漸羸瘠，不逾月而卒。玉琴爪其家收得，至順冦時方失之。壁畫天女，至今項上指甲痕尚存焉。<br>