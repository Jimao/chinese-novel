僞蜀成都人周元裕，攻寫貌。時因避暑於大聖慈寺佛牙樓下，或自長吁，傍有一村人詰其吁嘆，元裕答云：某攻寫真有年矣，生平薄命，有請召寫真者，冨室則不类，貧家則酷似。母老供給不迨，故有是歎。村人因問元裕跧泊之處，良久曰：某有薄土在靈池縣，鄰村有觀，觀主欲要寫真，囑我多時。來日詰朝同來相尋，勿失此約。翌日有一道流，白晳長髭，來求寫真，云：夜來隣村門徒話及，特來奉謁。元裕乃定思，援毫立就。其貌無少差異。道流喜云：門外有一僕，將少相酬。出門呼之，已失道流蹤跡。逡巡，蜀城士庶咸言：靈池朱真人來周處士家寫真。求請真容者日盈其門。自此所獲供侍周贍。觀斯靈異，得非有道之士，出處人間救振貧苦者乎。<br>