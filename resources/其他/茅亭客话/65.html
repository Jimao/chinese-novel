&nbsp;&nbsp;&nbsp;&nbsp;伪蜀末，利州路有二客，负贩杂货往葭萌市鬻之。山程巇崄，竹树荒凉，时雨初霁，日将暮，去市十五里余，藂林高树上有人云：虎过溪来，行人回避。二客惶忙选得一树髙枝叶蔽人形处登之。逡巡有二虎迭来攫跃，或作人声曰：人在树上。一虎曰：我须上树取之。虎欲相及，二客悸栗以拄杖摏之。虎呌曰：刺着我眼。遂下树号呼而逸。至曙行人稍集，遂下树赴葭萌市征之所。有一妇报云：任拦头夜来醉归，刺损双眼，不来检税。二客相顾私语。众怪而问之，因说夜来以拄杖摏损虎眼，是斯人伪为虎劫路耶。众言比处近有二虎且暴，四逺村庄犬彘驹犊殆将食尽。市人遂相率持杖往拦头家验之。纔及中路遇一虎，虎畏人多，惶怖奔逃，越山哮吼而去。众至任拦头家，窥其篱隙之内，但见拦头倮形而坐，两目流血，呻吟不已。众乃叱之，以杖击笆篱。其拦头惊忙踉跄，曵一尾，突门而出，目无所见，撞落深坑，吼怒拏攫，为众人棒及大石毙之。遂舁入市。向先见之虎，即拦头妻也。休复见史传，人化为猿为鱼为鳖为龟为蛇为虎之类甚多，不可以智诘之矣。<br>