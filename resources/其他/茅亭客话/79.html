章子朋者善书，勒大字妙。放小弩弹丸发无不中，常自衒其能。至道丙申歳往嘉州书僧院额，自州乗船，所至处弹获飞禽，供同船人食。至青神县维舟，见二鸳鸯，因发弹毙雄者，将归烹之。其雌者随至其船，见雄者在锅，不顾沸汤投其中，伸颈鼓翼，长呌数声而卒。子朋戏曰：人之为偶者如此，蹈汤赴火相随如是，以为笑乐。左传谓忍人者，其章子朋之谓乎。<br>