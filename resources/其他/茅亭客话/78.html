&nbsp;&nbsp;&nbsp;&nbsp;玉垒山人景焕，有文艺，善画龙。涉猎经史，撰野人闲话、牧竖闲谈。住川城北隅，数畞园蔬，家族数口，丰俭得中。山人情性温雅守道俭素，未尝与人有毫髪之竞对。人无老少，必先称名。雍熙年初，有冨家王仲璋者求山人画龙，初甚爱重。后有人云：景山人画格品低于孙位、黄筌，遂将染为皂。山人闻之曰：何不速言。酬以好绢，恭谢而退。尝使小仆挈帽随行，遇雨寻仆不见，冒雨而归。妻问何以不戴帽衣服濡湿，山人云：亢阳祈雨，不许人戴帽。其妻使婢送金钗还邻家，婢中路遗之，泣告山人，因他处假令还邻人。山人尝于婢仆辈知其乏困饥寒，诚谓君子不虐幼贱。山人园圃中养二斑鹅，夜见鹅粪中有光明，往告之。山人令以水淘之，获麸金二两余。吁，谁谓天葢髙，何惩恶劝善如反掌耶。<br>