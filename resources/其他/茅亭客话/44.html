袁氏不記名，人皆目為袁野人，嘗居廣都縣莊。時盛暑，有一老人衣白詣袁莊求見，袁及席，謂袁曰：某李氏，家於此縣之南，特來有託於君子，願君憫宥，當有厚酬。袁亦不甚諾之，但寛勉而已。且留食水飯醎豉而退。復三日，因暴雨溪漲，莊民舉網獲一鯉魚，可三尺許，鱗鬛如金，撥剌不已。袁呼童就機割之，腹有飯及鹹豉少許。袁因悟李老者魚也，且曰：李老雖靈，固難逃吾之一醉爾。或云：蟲莫智於龍，彼魚神龍也。若斯變化，安有難而難逃哉？如是則智有所困，神有所不及耶？吁，迍難困厄，凡聖與龍蝽蠕皆一時，免與不免何得異哉。<br>