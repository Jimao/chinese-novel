李四郎名玹，字廷仪，其先波斯国人，随僖宗入蜀，授率府率。兄珣有诗名，预宾贡焉。玹举止温雅，颇有节行，以鬻香药为业，善弈棋，好摄养，以金丹延驻为务。暮年以炉鼎之费，家无余财，唯道书药囊而已。尝得耳珠先生与青城南六郎书一纸，论淮南三炼秋石之法，每焚香熏之，有一桃核杯，围可寸余，纹彩灿然，真蟠桃之实尔。至晚年末而服之。雍熙元年游青城山，于六时岩下溪水中得一块石，如雁卵，色黑温润，尝与同道者玩之。一日误坠于地，碎为数片，其中空焉，可容一合许物，四畔皆雕刻龙鳯云草之形，文理纤妙，皆甚奇异，殆非人工。或曰此神仙所玩之物矣。<br>