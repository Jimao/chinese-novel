&nbsp;&nbsp;&nbsp;&nbsp;僞蜀成都南米市橋有栁條家酒肆，其時皆以當壚者名其酒肆。栁條明悟，人多狎之，偶患沈綿，經歳骨立，尸居俟死而已。有一道士常來貰酒，栁條每加懃奉，因愍其恭恪，乃留丹數粒，且云：以醻酒債。令三日但水吞一粒，服盡此丹，患當痊矣。栁條依教，初服一粒疾起能食，再服杖而能行，終服充盛如初。有僞太廟吏王道賔者，人皆目王太廟，本漢州金堂縣人也，因知其事，遂懇求栁條取服餘者藥，以鐵茶鐺盛水銀投丹煎之，須臾水銀化為黄金。因是將丹與金呈蜀主，云：此金為器皿可以辟毒，爲玩物可以袪邪，若將服餌可以度世。蜀主問合丹之法，云：有草生于三學山中，乞宰金堂，以便採藥。乃授金堂宰。明年藥既無成，知其得丹於栁條，遂誅之。休復嘗見道書云，未有不修道而希仙藝者。苟或得之，必招其禍，而況謟詐者哉。<br>