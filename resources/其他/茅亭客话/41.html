&nbsp;&nbsp;&nbsp;&nbsp;至道丙申歳夏五月，俳優人羅袂長有親戚居南郭井口莊，袂長晨往訪之。時有莊民網獲數魚，袂長取三頭貫於傘中。時歸至中路，天色晦冥，迅雷急雨，林木皆傾。火光燭地。袂長恐魚是龍也，棄之田畝中。雷電益甚，驚懼投村舍避之，振慄不能自止。俟其霽方歸。來日遲明，村人將傘與魚云：夜來莊主差某相尋，恐為雷雨所驚。見雷霹傘簳取乖龍將去，魚與傘遭雷火所燎，拾得今將歸焉。端拱戊子歳夏六月，暴風雨雷震聖興寺羅漢院門，屋柱折，有三僧仆于地，身如燔灼之狀。世傳乖龍者，苦於行雨而多方竄匿，藏人身中，或在古木楹柱之内及樓閣鴟甍中，須為雷神捕之。若在曠野無處逃避，即入牛角或牧童之身，往往為此物所累，遭雷震死。俳優為逃而獲免，茲僧不避而震殺。語曰：迅雷風烈必變。易曰：洊雷震君子以恐懼修省，言君子常有戰戰兢兢不敢懈惰，見天之怒畏雷之威，恐罰及已也。詩云：敬天之怒不敢戲豫，敬天之渝不敢馳驅，其是之謂乎。<br>