&nbsp;&nbsp;&nbsp;&nbsp;學射山舊名石斛山，昔張百子三月三日得道上昇，今山上有至真觀，卽其遺跡也。每歳至是日，傾城士庶四邑居民咸詣仙觀，祈乞田蠶。時當春煦，花木甚盛，州主與郡寮將妓樂出城，至其地，車馬人物闐噎。有耆宿鮮于熙者，與朋友數人於萬歳池縱飲，因掬池水，見岸傍草中有一小白蝦蟇，遂取之。即席有姓劉，失其名，堅請看之。鮮于固執不與，遂嚙鮮于手，取將吞之。鮮于戲之曰：閣下因吞此白蟾，茍成得道也，秪成强盜爾。吞訖忙惶飲水，云：蝦蟇在某心胸間，無所出處，昏悶。至家旬餘，醫治方愈。休復曾覽抱朴子内篇云，肉芝者謂萬歳蟾蜍也。頭上有角，目赤，頷下有丹紋，體重而跳捷，以五月五日午時取之，隂乾，以左足畫地成泉。帶之辟兵。若敵人射已，弓弩皆反自傷焉。今人以白蝦蟇為肉芝，生吞熟啖者，愚之甚也。設使白蝦蟇是肉芝，市井之民但知錐刀之利，嗜欲無厭，藏腑滓穢之氣與靈物相攻，水火交戰，寧有全人乎。太平興國末，休復與處士胡本立、進士史載許、僧隐巒往雙流縣保國觀，看古栢樹，道逢友人袁徳隆，從者於擔懸一蝦蟇，大如扇許，人皆駭視之。後月餘再見袁，因問向者蝦蟇所在，袁曰：是荷擔者獲于田隧中，將歸殺而食之。其夜無疾大呌數聲而卒。<br>