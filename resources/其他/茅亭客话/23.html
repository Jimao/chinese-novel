勾居士名令玄，蜀都人也。宗嗣張平雲有學人問答，隨機應響，著火蓮集、無相寶山論、法印傳、况道雜言百餘篇。有敬禮瓦屋和尚塔偈曰：大空無盡刼成塵，玄步孤高物外人。日本國來尋彼岸，洞山林下過迷津。流流法乳誰無分，了了教知我最親。一百六十三嵗後，方於此塔葬全身。瓦屋和尚名能光，日本國人也。嗣洞山悟本禪師，天復年初入蜀，僞永泰軍節度使禄虔扆捨碧雞坊宅為禪院居之，至孟蜀長興年末遷化。時齒一百六十三，故有是句。<br>