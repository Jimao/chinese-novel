&nbsp;&nbsp;&nbsp;&nbsp;黄处士名延矩，字垂范，眉阳人也。少为僧，性僻而简，常言：家习正声，自唐以来待诏金门，父随僖宗入蜀，至某四世矣。琴最盛于蜀。制斵者数家，惟雷氏而已。又云：雷氏之琴不必尽善，有瑟瑟徽者为上，金玉者为次，螺蚌者亦又次焉。所以为异者，岳虽髙而弦低，虽低而不拍面，按之若指下无弦吟振之，则有余韵，非雷氏者。筝声絶无琴韵也。处士常言：隋文帝子蜀玉秀造千面琴，散在人间，故有号寒玉韵磬响泉。和志者，琴则有操引曲调及弄，弦则有歌诗五曲，一曰：伐檀，二曰：鹿鸣，三曰：驺虞，四曰：鹊巢，五曰：白驹。葢取诸国风雅颂之诗声其章句，以律和之之谓也。非歌诗之言，则无以成其调也。本诗之言而成调，非因调以成言也。诸诗皆可歌也。咸平中，知州冯公知节召孙知微画，俾处士弹琴，二公俱止僧舍。尝会愚茅亭。进士张及赠之诗曰：二公髙节厌喧卑，同寄萧宫共展眉。玉树氷壶齐品格，野云皋鹤本追随。泉流指下何人赏，岳峭毫端秖自知。绻恋贤侯美风敎，故山归去尚迟迟。祥符壬子秋告归乡里，遗愚养和一法。是年冬病卒，年八十。其乐天知命者欤。<br>