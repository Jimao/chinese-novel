&nbsp;&nbsp;&nbsp;&nbsp;李处士名谌，学识精博。尝讲五经，善诱诲，人问无所隐。四十余年以束修自给。每讲春秋，尝云：孔圣见周徳下衰，诸侯强盛，虽有典礼而不能举，虽有赏罚而莫得行，孔子因是笔削鲁史，上遵周公之制，下明将来之法，以褒贬而代赏罚，俾夫善人知劝而淫人知惧也。左丘明鲁国史官，受经于孔子，恐七十弟子各生异端，失其大旨，遂以诸国简牍博采众记而作传焉。其传忽先经以始事，忽后经以终义，忽依经以辩理，忽错经以合异，广记备言以成一家之通体尔。杜征南不思孔子修经与诗书周易为等，列丘明之传当与司马迁班固为等列，岂合将经之年与传之年相附参而贯之，将令学者素无资禀纵意自裁，但务声律，罔知古道，将周孔之圣贤班马之文章，皆不由兹制作，靡得而达焉。然皇王帝霸之道，兴亡理乱之体，其可闻乎。遂引证当时以左传文为春秋者数人，今不具録，休复屡见失其旨归如处士之言者，倘能使春秋自为经，左氏自为传，则不迷于后生者矣。<br>