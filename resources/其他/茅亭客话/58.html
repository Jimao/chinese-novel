庚子歳，益部军贼据城，大军在北门外劚起洞子近城攻击，矢石如雨，中坝街有王妪年七十余，孙儿十四五歳，为贼驱之守城。妪日自送食饮。忽一日贼集诸妓乐于瓦屋禅院门，妪倚树坐看，一贼直来妪前背身箕踞。妪叱之不去，仍恶詈之，其人如不闻。妪忿然退身。须臾城外一炮飞空而落，傍击此贼头碎于地。如无此贼，则妪正中之也。城陷日，唯残妪一身。今九十余，既老且病，冻饿切骨，织草屦自给。常告人云：城闭之日若遭炮石击杀，不见今日贫苦。何不幸若此耶！夫死生有命，子夏言人不尔逾也。凡人贵贱贫冨遭逢祸福，有幸与不幸。颜子少亡，子曰：不幸，短命之称。为不幸，则知长命焉幸也。鬻屦妪贫而寿，叹为不幸，惜哉。<br>