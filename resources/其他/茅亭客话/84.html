程先生名贲，字季长，自号丘园子，江阳人也。世习儒，少孤力学，立身介洁，跬步一言必循礼。则虽家童稚子，应对进退不踰规矩。先生尤嗜酒，复喜藏书。自经史子集之外，凡竒诀要録未尝闻于人者，毕珍收之，亦多手冩焉。其间复混以名画古琴瑰异雅逸之玩，无所不有。虽年齿已暮，而志好益坚，目游简编，未少暂息。每谓所知者曰：余五十年，简册鈆椠未尝离手。其勤至也如此。尝譔太玄经义训，功未就寝疾而卒。年七十有四。易曰：不事王侯高尚其事，其是之谓乎。<br>