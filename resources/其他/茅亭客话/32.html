史見魂者，蜀人也，名惟傳，年七十餘，孑然居數間屋於東市，唯以牀座張纸錢而已。不知有何法，人皆呼之見魂。蜀人咸敬之。或云判冥以稱判官。有民姓李者嘗敬重之，因與偕行至市南勾氏家酒肆前，判官望空相揖。李因詰之，云：有水府人吏在此，後三日大雨水潦暴漲。勾氏出城看水，馬驚蹶倒于江中溺死。繇是蜀人愈敬之。休復見道書真誥云，有好隂施奉道敬仙者，生授職於隂府，則史公其人與。史公嘗與相知稱天曹門吏太曦子。愚亦聞有生人判冥者，皆懼人知之，不敢妄洩。此史公又不然，何謂乎。<br>