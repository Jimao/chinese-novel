僞蜀眉州下方垻民姓家氏，名居泰。夫妻皆中年，唯一男既冠，忽患經年羸瘠。日加醫藥，無復瘳減。父母遂虔誠置千金方一部于所居閣上，日夜焚香，望峩眉山告孫真人，禱乞救护。經旬餘，一夕夫婦同夢白衣老翁云：汝男是當生時授父母氣數較少，吾今教汝，每旦父母各呵氣，令汝男開口而嚥之。如此三日，汝男當愈。夫婦覺而皆說，符協如一。遂冥心依夢中所教。初則骨未始壯，次乃能食而行。積年，諸苦頓愈。後冠褐入道，常事真人無怠焉。<br>