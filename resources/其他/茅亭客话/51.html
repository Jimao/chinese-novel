北梦琐言云：咸通中高太尉镇西川，雅州胡芦关有道艺王剑者，渤海闻其名，俾蜀人吕尚致意召之。吕至，王生夫妇止一草屋，有一榻，以箔隔限之。妪曰：客至以何待之？王曰：州中都押衙今日有筵会，可去取之。俄而酒馔俱至，品味罗列，非忽遽之所能致也。量其家去即往来不啻百里，吕怪愕。王生笑曰：云南蛮王曾铸金相轮，祈我赍换成都福感寺塔上相轮，蜀人安得知之，当时敬之者十有六七焉。洎淳化五年，狂盗入城，兵火沿焚，福感寺塔相轮坠地完全，俱是铜铁所为。非蛮王金换之者，葢王剑寓言，孙氏传闻不细尔。<br>