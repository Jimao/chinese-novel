&nbsp;&nbsp;&nbsp;&nbsp;陵阳至道观主费禹珪，字天锡，文学优赡，时辈所称。伪蜀尝应进士举，名绚，或梦衣锦在井中，觉后自喜曰：及第衣锦游乡井尔。他日因与知军事推官苏协论名第，皆由阴注，凡举人将厯科场多有异梦，禹珪因言前梦。苏曰：非佳梦尔。衣锦井中，是文章未显之兆。费不悦，来春果下第归乡，因告苏曰：人生百年有如风烛，止可怡神养志，诗酒寄情，更不能为屑屑之儒，诚有云栖之志矣。苏曰：世禄暂荣，浮生如寄，唯登真履道可后为期也。某有竖子虽愚，请教授之。即叅政侍郎也。洎明年圣朝伐蜀，苏上京厯任至太平兴国年中授开封府司録叅军不禄。休复尝读医书云，人藏气阴多则梦数，阳壮则梦稀，有梦亦不复记之。夫瞽者无梦，愚者少梦，故驺皁百夕无一梦，乃知梦者习也。又不独至人者哉。顷有士人能原梦，遂撰一梦请占之，灾祥皆验。他日告云：吾实无梦，向所梦吾撰也，聊以试君皆验，何也？原梦者曰：意形于言，灾祥随之。何况梦笔梦松者乎。则知梦者，不可以一事推之尔。<br>