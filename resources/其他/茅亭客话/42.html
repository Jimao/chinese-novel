大中祥符癸丑歳，龎永賢者寓居廣都縣。夏四月日將暮，忽烈風迅雷發屋拔樹，雨雹繼之，達曉方息。詰朝詢諸行人，云雹自縣東山橫布數十里，西南沿江而下，則更不知其逺邇也。雨雹過處，籬墻屋宇林木大者皆為雹擊雷拔之，牛馬犬豕皆驚仆地，鳥鵲小禽中者俱斃。時麥方實，無有孑遺。有一村人云：某家是夜數雹穿屋而落，大如豉，盆甕鍋釡皆為擊破。其雹所至之處，樹木屋瓦十不存二三焉。夫雹者雨氷也，皆隂陽相脇而成。左傳曰：凡雹，冬之愆陽夏之伏隂，聖人在上無雹，雖有不為災。此葢下民當豐稔收成，即便務奢侈，以至於服玩衣裝車馬屋宇違越制度，撒棄五穀，曾無愛惜。上天垂誡以懲之爾。<br>