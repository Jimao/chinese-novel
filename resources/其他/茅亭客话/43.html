郭嚂者，忘其名，以其語聲高大，因謂之曰嚂。本成都豪族，不事生業，唯好畜鷹鷂，常募能以鷹犬從禽獸者為伍焉。雍熙中，將鷹犬獵于學射山，鷹拏一雄雉，救之得活。其雉每足有二距，徒侣皆異之，以巾包而負之。覺其漸煖。行一里間如火，彷徨間俄而隂晦，乃風雷震雹，林木擺簸，不知所歸。遂棄雉於澗下，奔及至真觀避之。時雨如注，中宵方霽。不勝其驚。因爾時有范處士者，聞其説，即云：雉者龍也，龍為五蟲之長，無定形，寄居十二位，為雞猪牛馬之屬。斯龍為雉，服也。自貽其患，茍無風雨之變，亦難逃鼎俎爾。<br>