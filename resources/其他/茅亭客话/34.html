偽蜀廣都縣三聖院僧辭逺，姓李氏，薄有文學，多記誦。其師曰思鑿，愚夫也。辭逺多鄙其師，云：可惜辭逺作此僧弟子。行坐念后土夫人變，師止之，愈甚，全無資禮。或一日大呌轉變次，空中有人掌其耳，遂聵二十餘年。至聖朝開寶中住成都義井院，有檀越請轉藏經，鄰坐僧竊視之，卷帙不类，乃南華真經爾。因與施主言曰：今之人好施金帛圖畫佛像，意欲思慕古聖賢達，有大功徳及於生民，置之墻壁視其形容，激勸後人，而云獲福。愚之甚耶，不思古聖賢達皆有言行遺之竹帛，一大時教五千餘卷，所載粲然，已不能自取讀，究其修行之理，而顧召人看讀，亦云獲福，益甚愚哉。時人謂之僧澄伽。<br>