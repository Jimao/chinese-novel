&nbsp;&nbsp;&nbsp;&nbsp;大中祥符辛亥春，知益州枢密直学士任公中正张筵赏花于大慈精舍，时有州民王氏献一合欢牡丹，任公即图之。时士庶观者阗咽竟日，且西蜀自李唐之后，未有此花。凡图画者，唯名洛州花。考诸旧说，谓之木芍药。牡丹之号，葢出于天宝初。按酉阳杂俎云：隋朝文士集中无牡丹歌诗。又隋朝种植法之十卷，亦无牡丹者，至伪蜀王氏，自京洛及梁洋间移植，广开池沼，创立台榭，竒异花木恠石修竹无所不有，署其苑曰：宣华。其公相勲臣竞起第宅，穷极奢丽，时元舅徐延琼新创一宅，雕峻奢壮，花木毕有，唯无牡丹。或闻秦州董城村僧院有红牡丹一树，遂赂金帛令取之，掘土方丈，盛以木匣，厯三千里至蜀，植于新宅。花开日少，主临幸，叹其屋宇华丽壮侔宫苑，命笔书孟字于柱上，俗谓孟为不堪。明年后唐吊伐，孟知祥自太原驰赴蜀，即知其先兆矣乎。伪通政王宗裕，亦于北门清逺江东创一亭台榭池塘，骈植花竹，泉石萦遶，流杯九曲，为当时之甲也。唯牡丹花初开一朶，王与诸亲属携妓乐张宴赏其初开者，花已为一女妓所折，王怒欲诛之，其妻谏曰：此妓善琵琶，可令于阶前执乐就赏。王怒稍解，其难得也如此。至孟氏于宣华苑广加栽植，名之曰：牡丹花。外有丽春与黎州所有者小不同尔。<br>