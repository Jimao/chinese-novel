至道丁酉歳秋八月，诸州巡检作坊使韩景佑至怀安军，为其下广武卒刘旴等谋杀之，韩踰垣而免。是夜军贼掠怀安军，及明取金堂古城汉州。凡六日，行五百余里，劫掠五军州十镇县。所至处皆不及支梧，驱掠军民，势莫可遏。州县震慑，户口奔逃。时知府张密学谓招安使上官正曰：贼今日卭州，来日必奔嘉眉州。贼若有盘泊处，如鱼得渊，卒难除讨，君必悔之。今日请即往移兵渡江，逆而击之，夺其胆气，当尽擒之。此上策也。时不可失。上官遂点集兵甲前去，过新津江，遇贼食于方井，驰告张密学。张曰：刘既入井，更欲何逃。日中以捷来告，尽杀其党凯旋。且张公料敌先见，皆此类也。上官能将其兵，是行也易于摧枯。川界由是肃然。<br>