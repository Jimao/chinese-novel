&nbsp;&nbsp;&nbsp;&nbsp;王客者，失其名及乡里，常携笻挈篮，引一斑犬，往来卭僰间，以采药为事。多止于荒庙废寺中，虽雪霜风雨亦无所避。优游市肆，人或问修养之道，卽黙而不对。好事者多饮之以酒。积数年形貌服饰未尝更易。天禧戊午歳春，自言游青城山，回时临卭宰师仲冉颇好道艺，思见其人，即令召之与语，且曰：饮酒否？对曰：某有少药，君能服之，某亦饮酒。师侯受药，各饮数杯，欵话移时云：吾侪野人，心近云鹤，久居城市，颇思归乡，诚有奉托。辞出，往故驿路去。师侯饵药，渐觉轻安，专令人访之。至四月二十七日，独携杖负笈，往临溪路一里间有寺曰国宁，遂于寺门下坐。行人问之：日将暮矣，于此久坐何为？答曰：我有师在此。至暝忽暴卒于门下。乡耆闻官，权瘗于道左。至六月，师侯闻之曰：曩所言久别家山颇思归乡，斯之谓乎。遣吏赵秀往彼焚之，发其尸，颜貌如生，手足皆软若熟寐焉。顷之身下清泉涌出，浮尸而起，遂就沐浴之。乡村聚观，或以衣服敛之，兼及设酒馔而祭者。师侯曰：吾闻仙人不死。脱有死者。乃尸解也。此人真解化乎。身虽委蜕，神未遐逝。自辍俸以瘗之，且旌异人也。前所言有师在此，其是之谓乎？休复尝读登真隐诀，谓仙道有升天蹑云者，游行五岳者，服饵不死者，尸解而仙者。忽有蹔游太阴，自有太一守尸，三魂营骨，七魄卫肉，胎灵録气虽以铁石牢固藏闭，终至炼形数满，当自擘石飞空而仙者。夫得道之士，入火不烁，入水不濡，蹑空如履实，触实如蹈虚。虽九地之厚、巨海之广、八极之逺、万方之大，应倐欻而至，何所拘滞耶？所以然者，形与道合，道无不在，毫芒之细、万物之众，道皆有之。今备録者，与王客张本也。<br>