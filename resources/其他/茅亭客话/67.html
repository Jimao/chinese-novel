&nbsp;&nbsp;&nbsp;&nbsp;永康军太平兴国中，虎暴失踪，误入市。市人千余呌噪逐之，虎为人逼，弭耳瞩目而坐，或一怒则跳身咆哮。市人皆颠沛。长吏追善捕猎者李吹口，失其名，众云：李吹口至矣。虎闻忙然窜入市屋下匿身。李遂以戟刺之，仍以短刃刺虎心前，取血升余饮之。休复雍熙二年成都遇李，因问：向来饮虎血何也？李云：饮其血以壮吾志也。又云：虎有威如一字，长三寸许，在胁两傍皮下，取得佩之，临官而能威众，无官佩之无憎疾者。凡虎视只以一目放光，一目看物，猎人捕得，记其头藉之处，须至月黑掘之尺余，方得如石子色琥珀状，此是虎目精魄，沦入地而成。琥珀之称因此，主疗小儿惊癎之疾。凡虎须拔得者，将札蚛牙无复疼痛。凡虎伤者人衣服器杖乃至巾鞋，皆折迭置于地上，倮而复僵。葢虎能役使所杀者人魂也。凡为虎伤死及溺水死者，魂曰：伥鬼。凡月晕，虎必交也。凡虎食狗必醉，狗，虎之酒也。凡虎不伤醉人。顷有一村夫入市醉归，临崖而睡，有虎来嗅之，虎须偶入醉者鼻中，醉者大喷啑，其声且震。虎惊跃落崖而毙。此事皆闻李吹口者。<br>