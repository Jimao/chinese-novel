甲午歳，顺寇攻益部，有不逞辈随贼执兵杖劫掠民家财货，又附贼害民，诛求无厌。天兵平贼，下寛大之诏，应胁从徒党皆宥而不问，放令归农。此辈茍避诛戮，又多金帛，乃荡心炽意，自以为终身不复羁绁也。乗肥衣轻，歌酒娯乐，玩好珍异，丧葬婚聘，踰越僭侈，视亲若雠。如是不一数年，灾厉疾疫，公私事讼相继而作，财物消尽，车马屋宇皆为他人所有，其贫如初。嗟乎，不义之物，似有神明所掌得之者，不罹其祸而身获存者，鲜矣！夫善人冨谓之天赏，淫人冨谓之天殃。此辈天以殃之，其是之谓乎。<br>