宋太祖当五季扰攘，首佐周世宗南征北伐，及世宗中道而崩，孤立幼儿将不抚，至有立点检为天子议论，兵变于陈桥，黄袍加身，位登九五，亦天命所归也。不然日下复有一日，黑光相荡，天象原有异征，稽之天时则是，人事则非。当此立幼时艰之日，众将士中孰不欲国有长君？无如周世宗崩日，只有此孤幼儿耳。当宋太祖为众所推，亦尝却众请，而以周公佐相成王为心，惧此非其时。然周公为成王季父，又当国家平宁之日。宋太祖虽与世宗同事于师，然不过以异姓手足君臣，实有所不得周公之于成王也。 <br><br>故宋之有天下，所取之顺逆，不及于汉高，与唐太宗相俦匹耳。何也？唐于隋末而得天下，惟当初唐高祖曾事隋炀帝，而炀帝又为化及所弑，唐太宗虽诛化及与炀帝复仇，后不免取天下于隋幼主侗，是与宋皆有君臣之嫌，故唐、宋二君之逊于汉高也以此。虽然，五季之世，干戈不已，四方糜烂，其民各镇疆守土，焉得其人一而统之？原宋太祖一心戒杀以体上天好生之德，又有合乎汉高者。汉高睹项羽残暴不仁，彼一入关，首与秦之父老约法，除秦苛政，正见体上天好生之君也。至宋太祖师下江南之日，谕曹彬用命则已，成之嗜杀。及城破之日，彬称病，诸将未明其心，以请病为闻，彬言行师之日，太祖命彬嗜杀之戒，故诸将入城不伤一人，是太祖体上天之心，彬又能体太祖之心，是君臣皆以戒杀人为首务，其兴宜矣。 即如太祖正大位之日，首尊儒重士，大开文明之教，其为知致治之本，是政之当首务，亦不在汉高、太宗之下。至于身当戎马之地十八年，亦何异汉高亡秦灭项之勇敢，太宗清隋割据，雄才开基之神武之君，又其侪匹哉？特此传之，以博一笑。为之序云云。