&nbsp;&nbsp;&nbsp;&nbsp;<h1>天地宫府图（并序）</h1><br><br>&nbsp;&nbsp;&nbsp;&nbsp;夫道本虚无，因恍忽而有物；气元冲始，乘运化而分形。精象玄著，列宫阙于清景；幽质潜凝，开洞府于名山。元皇先乎象帝，独化卓然；真宰湛尔冥寂，感而通焉。故得琼简紫文，方传代学；琅函丹诀，下济浮生。诚志攸勤，则神仙应而可接；修炼克著，则龙鹤升而有期。至于天洞区畛，高卑乃异，真灵班级，上下不同。又日月星斗，各有诸帝，并悬景位，式辨奔翔。所以披纂经文，据立图象，方知兆朕，庶觌希夷。则临目内思，驰心有诣；端形外谒，望景无差。乃名曰《天地宫府图》。其天元重叠，气象参差，山洞崇幽，风烟迅远，以兹缣素，难具丹青，各书之于文，撰《图经》二卷。真经所载者，此之略备。仙宫不言者，盖阙而未详。<br>