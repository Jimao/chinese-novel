吾观宇宙间，凡可以游目骋怀，足以助予情之高寄者，岂特博观游艺，为士人所留意哉？则有若山川之绣错也，风物之变迁也，草木禽鱼之散列也，无不可以寄吾情而适吾志。推之艺苑，莫不皆然。则有若晋人之清谈也，唐宋名家之杂说也，野史稗编之竞秀而争奇也，其所以寄吾情而适吾志，岂少也哉？大约骚人逸士，有所蕴蓄于中，则触而寓之于言。其言也或则见之于诗，或则鸣之于赋，或则形之于褒讥人物，并较长论短之闲，亦以观世俗之争趋，出吾所见之独是耳。<br><br>“惊梦啼”一说，其名久已脍炙吴门。乙卯秋，其集始成，因属余为序。观其藻思洋溢，意致离奇，曲折回旋，纵横体宕，真足媲晋世之清谈，唐宋名家之杂说也。安在野史稗编，不足助予情之高寄，以供赏于无穷哉！世有识者，亦惟体玩其词，而细绎其义，勿以其细响而忽之，则益矣。<br><br>竹溪啸隐题于白堤之草堂<br>