&nbsp;&nbsp;&nbsp;&nbsp;山庄夜怪彔<br><br>&nbsp;&nbsp;&nbsp;&nbsp;大中年，有宁菌秀才，假大僚庄于南山下。栋宇半坏，墙垣又缺。因夜风清月朗，吟咏庭际。俄闻叩门声，称「桃林班特处士相访」。菌启门，睹处士形质瑰玮，言词廓落，曰：「某田野之士，力耕之徒。向畎亩而辛勤，与农夫而齐类。巢居侧近。睹风月皎洁，闻君吟讽，故来奉谒。」菌曰：「某山居甚僻，农具为邻；蓬荜既深，轮蹄罕至。幸此见访，颇慰羁怀。愿闻处士之业如何。」特曰：「某年少时，兄弟竟生头角。每读《春秋》，至颖考叔挟辕以走，恨不得佐助其间。读《史记》至田单破燕之计，恨不得奋击其间。读《东汉》至光武新野之战，恨不得腾跃其间。此三事快意，俱不能逢，但恨恨耳。今则老倒，又无嗣子，空怀舐犊之悲耳。又慕徐孺子吊郭林宗言曰：『生刍一束，其人如玉。』其人加玉，即不敢当；生刍一束，堪令讽咏。」　　<br><br>&nbsp;&nbsp;&nbsp;&nbsp;俄闻人叩门曰：「南山班寅将军奉谒。」菌遂延入。气貌严耸，旨趣刚猛。及二班相见，亦甚慰意。寅曰：「老兄知得姓之根本否？」特曰：「昔吴太伯逃荆蛮，断发文身，因兹遂有班姓。」寅曰：「老兄大妄，殊不知根本。且班氏出自斗谷于菟，有文班之象，因以命姓。远祖姑婕妤好辞章，大有称于汉，皆有传于史。其后英杰间生，蝉联不绝。后汉有班超，立功万里外，封定远侯。某为虎贲中郎将，官在武班。因有过窜于山林，昼伏夜游，露迹隐形，但偷生耳。适闻松吹月高，墙外闲步，闻君吟咏，因来追谒。况遇当家，尤增慰悦。」寅因睹棋局在床，谓特曰：「愿接老兄一局。」特遂欣然为之。良久未有胜负。菌玩之，教特一两着。寅曰：「主人莫是高手否？」菌曰：「若管中窥豹，时见一斑两斑。」寅笑曰：「大有微机，真一发两豹。」遂倾菌壶请饮。及罢局，而饮数巡。寅请备脯修以送酒，菌出鹿脯，寅啮决，须臾而尽。特即不如。茵诘曰：「何故不食？」特曰：「无上齿，不能咀嚼故也。」　　<br><br>&nbsp;&nbsp;&nbsp;&nbsp;数巡后，二班使酒作剧，言语纷。特曰：「弟倚爪牙之士，而苦相凌耶！」寅曰：「老凭轼之士，苦相低何也！」特曰：「弟夸猛毅之躯，若值人如卞庄子，子当为粉矣。」寅曰：「兄夸壮勇之力，若值人如庖丁，当碎头皮耳。」菌前有削脯刀，长尺余。菌怒而言曰：「吾有尺刀在是，二客不得喧竞，但旦饮酒，勿喧也。」二客怀悚久之。特举曹植诗曰：「『萁在釜下燃，豆在釜中位』，此一联甚不恶。」寅曰：「鄙诗云：『鹊鸠树上鸣，意在麻子地。』&nbsp;」俱大笑。菌曰：「无多言，各请赋诗一章。」菌曰：<br><br>&nbsp;&nbsp;&nbsp;&nbsp;晓读云水静，夜吟山月高。<br><br>&nbsp;&nbsp;&nbsp;&nbsp;焉能履虎尾，岂用学牛刀。<br><br>&nbsp;&nbsp;&nbsp;&nbsp;寅继之曰：<br><br>&nbsp;&nbsp;&nbsp;&nbsp;但得居林啸，焉能当路蹲。<br><br>&nbsp;&nbsp;&nbsp;&nbsp;渡河何所适，终是怯刘琨。<br><br>&nbsp;&nbsp;&nbsp;&nbsp;特曰：<br><br>&nbsp;&nbsp;&nbsp;&nbsp;无非怜宁戚，终是怯庖丁。<br><br>&nbsp;&nbsp;&nbsp;&nbsp;若遇龚为守，蹄向北溟。<br><br>&nbsp;&nbsp;&nbsp;&nbsp;菌览之曰：「大是奇才。」寅见菌称特奇才，大怒，拂衣而起曰：「宁生何党此辈。自古只有班马之才，岂有班牛之才。且我生三日，便欲噬人。此人况偷我姓氏。但未能共语者，盖恶伤其类耳。」遂曰：「终不能摇尾于君门下。」乃长揖而去。特亦怒曰：「古人重者白眉，君今白额，岂复有人延誉耶！何相怒如斯。」特遂告辞。<br><br>&nbsp;&nbsp;&nbsp;&nbsp;及明，视其门外，惟虎迹牛踪而已。宁生方悟。寻之数百步，人家废庄内，有一老瘦牛卧，而犹带酒气。虎即入山。菌后更不居此而归京。<br><br>&nbsp;&nbsp;&nbsp;&nbsp;陈丰<br><br>&nbsp;&nbsp;&nbsp;&nbsp;成化年，长乐士人陈丰，独坐山斋。梁上忽坠二鼠相斗。<br><br>&nbsp;&nbsp;&nbsp;&nbsp;俄化两老翁，长可五六寸，对坐剧谈，声如小儿。合复为鼠，分复为老翁，回此者四三遍。既而由两而四，由四而八，由八而十六，合坐共饮。中有两女子歌舞劝酬。其歌词曰：　　　<br><br>&nbsp;&nbsp;&nbsp;&nbsp;天地小如喉，红轮自吞吐。<br><br>&nbsp;&nbsp;&nbsp;&nbsp;多少世间人，都被红轮误。　　　<br><br>&nbsp;&nbsp;&nbsp;&nbsp;又歌曰：　　　<br><br>&nbsp;&nbsp;&nbsp;&nbsp;去去去，此中不是侬住处。<br><br>&nbsp;&nbsp;&nbsp;&nbsp;侬住三十三天天外天，玉皇为侬养男女。　　　<br><br>&nbsp;&nbsp;&nbsp;&nbsp;酒既阑，乃合为一大鼠，向士人供揖而去。<br><br>&nbsp;&nbsp;&nbsp;&nbsp;淮南猎者<br><br>&nbsp;&nbsp;&nbsp;&nbsp;张景伯之为和州也，州有猎者，常逐兽山中。忽有群象来，围猎者，令不得去。一大象独前，鼻绞猎夫，置之于背。猎夫刀仗坠地，象皆衔送还之。驮猎夫入深山。经五六十里，有大盘石，石际无他物，尽象之皮骨血肉存焉。猎夫私念曰：「得无于此啖我乎。」象仍驮过之，至五十步外，有大松树。象以背依树，猎夫因得登木焉。弓坠于地，象又鼻取仰送之，猎夫深怪其故。象亦驰去。俄而一青兽，自树南细草中出，毳衣，爪牙可畏，其大如室，电目雷音，来止盘石，若有所待。有顷，一小象自北而来，遥见之，俯伏膝行，既至，恐栗战惧。兽手取之，投于空中，随即接取，如是再三。猎夫叹曰：「向来将予于山，欲予毙此兽也。畜类尚求救于人，予曷可不救。」于是引毒箭射兽，中左腋。兽即释象，来取猎夫。又迎射贯心，兽始踣焉，展转而死。小象驰还。既而有象二百余头，来至树下跪伏。大象复驮猎夫出山，诸象围绕喧号，将猎夫至一所，奋鼻破阜，出所藏之牙，凡三百余茎，猎夫尽取之，象乃跪谢而去。<br><br>&nbsp;&nbsp;&nbsp;&nbsp;嵩山老僧<br><br>&nbsp;&nbsp;&nbsp;&nbsp;嵩山一僧，修持不出。忽一儿求为弟子，僧诵经不顾。自旦至暮。僧伶而问之，其意什真，其辞甚恳，僧为之祝发。精进勤劬，聪明颖慧，演法悟道，僧一不如。<br><br>&nbsp;&nbsp;&nbsp;&nbsp;后数年，秋日凄凉，木凋溪清。忽慨然四望，朗吟曰：<br><br>&nbsp;&nbsp;&nbsp;&nbsp;我本生深山，何更入他门。<br><br>&nbsp;&nbsp;&nbsp;&nbsp;争如访旧伴，朝夕休劳神。<br><br>&nbsp;&nbsp;&nbsp;&nbsp;吟讫，长啸。有群鹿过，即脱衣化鹿，跳跃而去。<br><br>&nbsp;&nbsp;&nbsp;&nbsp;冀州刺史子<br><br>&nbsp;&nbsp;&nbsp;&nbsp;唐冀州刺史令子之京。未出境，见贵家女，容美丽，心悦而问之。老婢怒曰：「我幽州卢长史家娘子，因丧夫在此。君非州县，何由得问。」子曰：「吾父现任冀州，欲求婚好。」女甚惊，佛然其阴动□缱绻情者，笔不能述也。子留恋不已，终成野合。遂与同归。刺史爱子心胜，亦不究其不之京矣。其妇仆从甚盛，且兼应答如流，刺史亦不之疑矣。<br><br>&nbsp;&nbsp;&nbsp;&nbsp;夫妻欢乐仅逾月，忽妇马相踢。刺史使婢等往视，妇遂禁婢等不之出。及晓，房中不见奴婢，枥中又不见马。家人疑之，白刺史。刺史至房前，呼子不应。令人坏门入之，止有一大白狼冲人走去，其子被食略尽矣。<br><br>&nbsp;&nbsp;&nbsp;&nbsp;巴西侯传<br><br>&nbsp;&nbsp;&nbsp;&nbsp;开元中，吴郡卢溪尉张罢秩，调选不补，竟归成都，行次巴西，日暮。方促马前，忽一人道左山径中出，拜而请曰：「吾君闻客暮无所止，将欲奉邀，命某以请。愿随某去。」因问曰：「尔君为谁，得非太守见召乎？」曰：「非也，乃巴西候耳。」　<br><br>&nbsp;&nbsp;&nbsp;&nbsp;挺即随之入山。行数里，望见朱门甚高，人物甚多，甲士环卫，虽侯伯家不如也。及至，使者止于门曰：「愿先以白吾君，客当伺焉。」入久之而出，乃引曰：「客且人矣。」　<br><br>&nbsp;&nbsp;&nbsp;&nbsp;既入，见一人立于堂上，衣褐革之裘，貌及（甚）异。绮罗珠翠，拥侍左右。趋而拜。既拜，乃揖升，谓曰：「吾乃巴西侯也，居此数十年矣。适知君暮无所止，故辄奉邀。幸少留以尽欢。」　　<br><br>&nbsp;&nbsp;&nbsp;&nbsp;拜谢。命开宴致酒。其所玩用，皆华丽珍具。又令左右邀六雄将军、白额侯、沧浪君、五豹将军、巨鹿侯、玄丘校尉，且传命曰：「今日贵客来，愿得尽欢，故命奉请。」使者难（诺）而去。久之乃至。有六人皆黑衣，然其状，曰六雄将军。巴西侯起而拜，六雄将军亦拜。又一人锦衣白冠，貌甚狰狞，曰白额侯也。巴西侯起而拜，白额侯亦拜。又一人衣苍，其质魁岸，日沧浪君也。巴西侯起而拜，沧浪君亦拜。又一人斑衣，似白额侯而稍小，曰五豹将军也。巴西侯又拜，五豹将军亦拜。又一人衣褐，首有三角，曰巨鹿侯也。巴西侯揖之。又一人亦异状，类沧浪君，曰玄丘校尉也。巴西侯揖之。然后延坐。巴西候南向坐，北向，六雄、白额、沧浪处于东，五豹、巨鹿、玄丘处于西。既坐，饮酒、命乐，美人歌者舞者十数，丝竹既发，穷极其妙。白额侯酒酣，顾谓曰：「吾今尚未夜食，君能为吾致一饱耶？」曰：「未卜君侯所以食者，愿教之。」白额侯曰：「君之躯，可以饱吾腹，亦何贵他味乎。」惧，悚然而退。巴西侯曰：「无此理。奈何宴席之上，有忤贵客耶？」白额侯笑曰：「吾之言乃戏耳，安有是哉。」久之，有报洞玄先生谒事。其人黑衣，头长而身甚广。拜，巴西侯揖之，与坐。且问曰：「何为而来乎？」对曰：「某善卜者也。知君将有什忧，故辄奉白。」巴西侯曰：「所忧者何也？」曰：「席上人将有图君。君不除之，将必为害。愿君详之。」巴西侯怒曰：「吾欢宴方洽，何处有怪。」命杀之。其人曰：「用吾言，皆得安。不用吾言，则吾死君亦死，将若之何。虽有后悔，其可追乎。」巴西侯遂杀之，致于堂下。时夜将半，众尽醉，而卧于榻。　<br><br>&nbsp;&nbsp;&nbsp;&nbsp;亦假寐焉。天将晓，忽悸而寤，见己身卧于大石龛中，其中设绣帷服玩，珠玑犀象。有一巨猿，人状，醉卧于地，盖所谓巴西侯也。有巨熊，卧于前者，盖所谓六雄将军也。一虎，顶白，卧于前，所谓白额侯也。又一狼，所谓沧浪君也。一文豹，所谓五豹将军也。一巨鹿，一狐，皆卧于前，盖所谓巨鹿侯、玄丘校尉也。有一龟，死于龛前，形状甚异，即洞玄先生也。　<br><br>&nbsp;&nbsp;&nbsp;&nbsp;始大惊，驰出山，告里中。里人相集，得百数。遂执弓挟矢入山，至其所。猿忽惊而起，且曰：「不听洞玄先生言，今日果如是矣。」遂围其龛，尽杀之。其所陈器玩，莫非珍丽。乃具事以告太守。先是，人有持金贝缯帛过此山者，则必不知所失，且有年矣。自后始绝其患。<br><br>&nbsp;&nbsp;&nbsp;&nbsp;连少连<br><br>&nbsp;&nbsp;&nbsp;&nbsp;饶州安仁连仲举之子连少连，与母贫居，未室。寄馆于里中富家读书。一夕，灯月交辉。有紫衣老媪，丰颐皤腹，前宣言曰：「予媒婆也。东里萧家小娘子，色艳赀厚，因慕秀才成疾，父母怜之，使我道意。」生曰：「俟归白母行之。」媪曰：「事在迅速，岂宜少缓。且汝终岁勤苦，何如一夕豪富，无论汝母荣生，即汝父亦必阴为乐死，何禀命之有。此舜之所不告娶也。姑待明日，设或此姻不谐，将若之何！」生许之。<br><br>&nbsp;&nbsp;&nbsp;&nbsp;少顷，则两鬟率众，茵帐金玉锦绣，不可胜计。已而音乐渐近，翠幢宝盖，画扇围列。女子乃下花舆，席地步入，真国色也。生私念曰：「姑与之结好，则室中之物，皆吾有矣。」老媪即知之，咄曰：「秀才何遽起薄念！」生讳谢之。礼成，就寝，但觉女两肩有牛吻气。生疑，迟曰：「此地多盗。」急起收金玉锦帛等于箧中藏之。忽一羊头人自外持梃入，喝曰：「秀才无礼！」风起烛灭，一切奔散。起视之，月色依然，小童熟睡，吹灯发箧，并己之衣衾书策亦失之矣。<br><br>&nbsp;&nbsp;&nbsp;&nbsp;明日，走告主翁。主翁偶曰：「吾将祭祖。有大牛一，大羊一，储于祠后。」生往观之，则牛若自惭，羊若含笑者然。<br><br>&nbsp;&nbsp;&nbsp;&nbsp;韩生<br><br>&nbsp;&nbsp;&nbsp;&nbsp;唐贞元中，大理评事韩生，家西河郡。畜一黑犬，一良马。忽马无故而倦，乃责圉人。圉人不之解也，窃卧于廄舍，终夜于隙中窥之。忽见黑犬至廄，且曝且跃，化一大黑人，驾马而行矣。至门垣，则鞭马跃过。逮其归，仍嗥跃化犬。圉人恐，不敢言也。<br><br>&nbsp;&nbsp;&nbsp;&nbsp;一夕，雨后犬出，马迹可寻，圉人乃循马迹，则直南十余里，一古墓中，马迹绝矣。围人乃潜墓侧俟之，果见黑人来。系马入墓，与数辈欢语。褐衣人曰：「韩氏名籍安在？」黑人曰：「吾收在捣练石下，无以为忧。」褐衣曰：「无泄。」黑人曰：「谨受教。」褐衣曰：「彼稚童有名乎？」曰：「未也，彼未有乳名耳。」　　<br><br>&nbsp;&nbsp;&nbsp;&nbsp;圉人密以白韩生，缚犬而启石，则信有姓名存焉。只韩生之于，生阅月矣，未之载也。韩生怒，乃杀食之。而搜古墓，复得数犬，毛状皆异。<br><br>&nbsp;&nbsp;&nbsp;&nbsp;天元邓将军<br><br>&nbsp;&nbsp;&nbsp;&nbsp;法师赵善蹈，来之宗室也，适奉化董松妻王氏，为祟所凭。始，见少妇狎之，未几而化一男子矣。王氏遂心倾爱之，常梦登宝车，入朱门，华屋佳苑，名花节物，长如春景。松常睡榻，睡醒，则见已身睡榻下矣。举家苦之，以告赵。赵以法印印其胸，乃醒曰：「我与少年饮，忽赤衣使者来，少年避，我随归耳。」自是只三夕不至。<br><br>&nbsp;&nbsp;&nbsp;&nbsp;赵乃设坛圆光。圆光者，黏纸于壁，纸上生烟，烟中生光，其光甚圆；光中生像，其像人形人言，昭然可见，朗然可听者也。忽见光中据胡床坐者曰：「吾天元考召邓将军也。汝等所启，特一兽耳，何足告我。大凡畜产，死不可埋，日辰相符，合为怪矣。」董始悟曰：「曾埋黑犬，三年矣。」即发视之，皮毛依然如故。将军又曰：「精气为物，游魂为变，杀之无益，徒令秽气触人，反受其损。不若复其本形，然后杀之。」赵乃复设法，请于上帝，其犬即醒。乃奉帝命斩之。时淳熙八年暮冬也。<br><br>&nbsp;&nbsp;&nbsp;&nbsp;蓬瀛真人<br><br>&nbsp;&nbsp;&nbsp;&nbsp;黄岩祝氏子未娶。尝邀紫姑，暇则焚香致请，有蓬瀛真人下降。妄请留宿，真人不拒。自是每夕必来，已半年矣。其母第见子形之减、神之耗也。叩之不已，始得其情。乃曰：「此必怪也。焉有仙而始终皂衣，不能一更者乎，既与人处而反令人受损者乎，已经半载，而不能一白昼相接者乎？子盍欲诣其居以观其应子否也。」子以告真人，真人许之。携手同行，穿荆棘，半里许，乃其宅也。虽不华敞，而短垣周匝，护以曲栏。命童置饮。曰：「暮夜无品，只得豆羹浊醴耳。」及陈器具，不甚丰备也。观其役使，仅小童八九而已。<br><br>&nbsp;&nbsp;&nbsp;&nbsp;祝归以白母。母使遍索无踪。或曰：「吾闻物久则妖。君畜牝猪已过十年，其豚现在八九。况皂其本色也。」母然之，议鬻诸屠肆。是夕，真人与子诀曰：「相从有几，冥缘遂绝，劝子自爱，无以我思。」言之涕泣而去。<br><br>&nbsp;&nbsp;&nbsp;&nbsp;大士诛邪记<br><br>&nbsp;&nbsp;&nbsp;&nbsp;洪武间，盐官会骸山中有一老道，缁服苍颜，幅中绳履，居常恂恂，诙谐则秀发如泻。虽不事生业，而日常醉歌于市间。歌毕长舞，或跳木，或缘枝，宛转盘旋，惊鱼飞燕，莫能过也。又且知书善咏，尝与登游文士相赓歌焉。山居熟识者，虽以道人呼之，而心什疑议，然卒莫能根究其实也。一日大醉，索酒肆中笔砚，题《风》、《花》、《雪》、《月》四词于石壁，阅者称赏。后见墨迹渐深，磨涅不能去，人又怪之。词并彔于后。其一：　　　<br><br>&nbsp;&nbsp;&nbsp;&nbsp;风袅袅，风袅袅，冬岭泣孤松，春郊摇弱草。收云月色明，卷雾天光早。清秋暗送桂香来，极夏频将炎气扫。风袅袅，野花乱落令人老。　　　<br><br>&nbsp;&nbsp;&nbsp;&nbsp;春二：　　　<br><br>&nbsp;&nbsp;&nbsp;&nbsp;花艳艳，花艳艳，妖娆巧似妆，锁碎浑如剪。露凝色更鲜，风送香尝远。一技独茂逞冰肌，万朵争妍含醉脸，花艳艳，上林富贵真堪羡。　　　<br><br>&nbsp;&nbsp;&nbsp;&nbsp;其三：　　　<br><br>&nbsp;&nbsp;&nbsp;&nbsp;雪飘飘，雪飘飘，翠玉封梅萼，青盐压竹梢。洒空翻絮浪，积槛耸银桥。千山浑骇铺铅粉，万木依稀拥素袍。雪飘飘，长途游子恨迢遥。　　　<br><br>&nbsp;&nbsp;&nbsp;&nbsp;其四：　　　<br><br>&nbsp;&nbsp;&nbsp;&nbsp;月娟娟，月娼娟，乍缺钧横野，方圆镜挂天。斜移花影乱，低映水纹连。诗人举盏搜佳句，美女推窗迟月眠。月娼娟，清光千古照无边：　　<br><br>&nbsp;&nbsp;&nbsp;&nbsp;离山里许，有大姓仇氏者，夫妻四十无嗣。乃刻慈悲大士像供礼于家，朝夕香花，欲求如愿。每年于二月十九则斋戒虔诚，躬往天竺而祷。如是者三，越岁果妊，得育一女孩。及周，名为夜珠，取掌上珠意也。时年十九，父母已六十余矣。端慧多能，工容兼妙。夫妻望之甚重，必得佳婿，倚托残年，故荏苒以待也。讵料为老魅所知，不求媒的，自荐于其门。父母大怒，逐之使出。老魅从容不动曰：「吾丈误矣。盖闻选择东床，不过为老计耳。仆能孝养吾丈于百岁前，礼祭吾丈于百岁后，是亦足以任所重矣，酬所托矣。此不为佳，何为佳乎？」大姓复叱曰：「不思人凤薰莸，甚非偶类，而乃冒渐妄语，狎侮伤人，非病狂则爽心者，奚足与较。」复呼壮力持杖逐之。老魅行且言曰：「今则去矣。后虽追悔，何门求见我哉。」大姓复指詈曰：「视汝罪骨已枯，棺冢待之方急，人形鬼质，求汝奚为。行将见汝为犬鸦所饱，则有之矣。」老魅掀髯长笑而退。<br><br>&nbsp;&nbsp;&nbsp;&nbsp;越两日，夜珠方倚窗绣鞋，忽见巨蝶一双飞至，红翅黄身，黑须紫足，如流霞飞火，旋绕夜珠左右而不舍，似若眷恋其香者。夜珠喜异，轻以袖罗扑之。扑不能得，笑呼女奴徐相追逐，直至后园牡丹花侧，二蝶渐大如鹰，扶掖夜珠，从空逾垣飞去。女奴骇报大姓，大姓惊走号呼，莫可挽救，时夜珠虽心知堕术，而此身则无主也。履荆榛，践险阴，方至山窟中。一洞甚小，仅可容头。洞边老魅拱立，伸把珠手。不觉轰然有声，洞忽开裂，而身已进内。回视其门，则抱合不可启矣。洞中宽敞如堂。人面猴形者二十余，皆承应老魅所役。旁有一房精洁，颇类僧室，几窗间且置笔砚书史，竹床石凳，摆列两行。又有美妇闺鬟八九人，或坐或立。床前特设一席，无烹炙味，香花酒果而已。老魅因谓众曰：「试与新人成礼。」遂牵珠衣。夜珠且恐且怒，却之甚严。老魅喝猴形者四五辈，揪按并坐。老魅喜，频自行酒，顷之大醉。一妇一鬟，扶伴中床而寝。夜珠虽蹲踞凳下，苦不成寐。明起，老魅见珠悲泣，拊肩慰之曰：「家园咫尺，胜会方新，何乃不趁少年，徒为自苦。若欲执迷，则石烂河枯，此中不可复出。不知从事之为得也。」夜珠闻言，触壁欲尽。老魅私使众美劝之。珠遂不食水米，欲自饿死。奈处及旬，一毫无恙。因见老魅秋收田间稻花，贮之石柜，日则炊花合余，则玉粒满釜。又能以水盛瓮，用米一撮，仍将纸封其口，藏于松灰间，不开。二三日开封取吸，湛然香醪也。或天雨不出，则剪纸为戏，有蝶者、凤者、犬者、燕者、狐狸者、猿猱蛇鼠者，嘱之使去往某家取某物来，则时刻即至。用后复使还之。其桃梅榛栗等果，日轮猴形者二人供办。然皆带叶连枝，非货殖市中物也。数者皆怪异，又不知何法。一日老魅他出，众美亦叹息谓珠曰：「吾辈岂山妖野偶乎？但今生不幸，为彼术致此中，撇父母，弃糟糠：虽朝暮优思，竟成无益。所以忍耻偷生，譬作羊豕牛马以自解耳。事势如斯尔，吾力且何奈？不若稍宽一二，待命于天。苟彼罪恶有终，或可披云再世。」言毕，各各泪下如雨。忽传老魅至，俱掩拭而散。<br><br>&nbsp;&nbsp;&nbsp;&nbsp;是夜珠遭摄之后，大姓思望虽殷，无所用力。但日夕于慈悲大士前，哭祝而已。一日，会骸岭上、忽幡竿直竖，竿未挂一物莫识。好事者船梯而至其所，但见中一洞甚大，妇女十余人，倚卧不一，如醉迷之状。其老猴数十，皆身首异处，膏血交流。竿上之物，则一骷髅高缀耳。好事者惊异，急报其令长官，令长官即差兵捕收勘，方知皆良家妇女，为妖所误。出示召领间，而大姓喜跃奔探，女果在内。及视幡竿，方识天竺大士殿前物也，年月犹存。一旦徙至于此，非神力讵可能乎。因悟大姓感神之诚，同还者皆来拜谢。于是协资建庙山顶，奉像其中，香火不绝。其石壁书词又且拂灭如洗，人遂得知道人即老魅云。<br><br>&nbsp;&nbsp;&nbsp;&nbsp;申屠澄传<br><br>&nbsp;&nbsp;&nbsp;&nbsp;申屠澄者，贞元九年，自布衣调补濮州什尉，之官，至真符县东十里许，遇风雪大寒，马不能进。路旁茅舍中为烟火甚温煦，澄往就之。有老父、妪及处女，环火而坐。其女年方十四五，虽蓬发垢衣，而雪肤花脸，举止妍媚。父妪见澄来，遽起曰：「客冲雪寒甚，请前就火。」澄坐良久，天色已晚，风雪不止。澄曰：「西去县尚远，乞宿于此。」父妪曰：「苟不以蓬室为陋，敢不承命乎。」澄遂解鞍，施衾帱焉。其女见客，更修容靓饰，自帷箔间复出，而闲丽之态，尤倍昔时。<br><br>&nbsp;&nbsp;&nbsp;&nbsp;有顷，妪自外挚酒壶至，于火前暖饮。谓澄曰：「以君冒寒，且进一杯，以御凝冽。」因揖让曰：「始自主人。」翁即巡行，澄当婪尾。澄因曰：「座上尚欠小娘子。」父妪皆笑曰：「田舍所育，岂可备宾主。」女子即回眸斜睨曰：「酒岂足贵，谓人不宜预饮也。」母即牵裙，令坐于侧。澄始欲探其所能，乃举令以观其意。澄执盏曰：「请征书语，意属目前事。」澄曰：「厌厌夜饮，不醉无归。」女低鬟微笑曰：「天色如此，归亦何往哉。」俄然巡至女，女复今曰：「风雨如晦，鸡鸣不已。」澄愕然叹曰：「小娘子明慧若此。某幸未婚，敢请自媒如何？」父曰：「某虽寒贱，亦尝娇保之。颇有过客以金帛为问，某先不忍别，未许。不期贵客又欲援拾，岂敢惜，即以为托。」澄遂修子婿之礼，祛囊以遗之。妪悉无所取，曰：「但不弃寒贱，焉事资货。」明日又谓澄曰：「此孤远无邻，又复湫隘，不足以久留。女既事君，便可行矣。」又一日，咨嗟而出，澄乃以所乘马载之而行。<br><br>&nbsp;&nbsp;&nbsp;&nbsp;既至官，俸禄甚薄。妻竭力以成其家，交结宾客，旬日之内，大获名誉。而夫妻情义益侠，其于厚亲族，抚甥姪，泊童仆厮养，无不欢心。后秩满将归，已生一男一女，亦甚明慧。澄尤加敬爱焉。尝作赠内诗一篇，曰：<br><br>&nbsp;&nbsp;&nbsp;&nbsp;一官惭梅福，三年愧孟光。<br><br>&nbsp;&nbsp;&nbsp;&nbsp;此情何所喻，川土有鸳鸯。<br><br>&nbsp;&nbsp;&nbsp;&nbsp;其妻终日吟讽，似默有和者，然未尝出口。每谓澄曰：「为妇之道，不可不知书，倘更作诗，反似妪妾耳。」　　<br><br>&nbsp;&nbsp;&nbsp;&nbsp;澄罢官，罄室归秦。过利州，至嘉陵江畔，临泉借草憩息。其妻忽怅然谓澄曰：「前者见赠一篇，寻即有和。初不拟奉示。今遇此景物，不能终默之。」乃吟曰：<br><br>&nbsp;&nbsp;&nbsp;&nbsp;琴瑟情虽重，山林志自深。<br><br>&nbsp;&nbsp;&nbsp;&nbsp;常忧时节变，孤负百年心。<br><br>&nbsp;&nbsp;&nbsp;&nbsp;吟罢，潸然良久，若有慕焉。澄曰：「诗则丽矣，然山林非弱质所思。倘忆贤尊，今则至矣，何用悲泣乎？人生姻缘业相之事，皆由前定。」后二十余日方至，至则草舍依然，但不复有人矣。澄与其妻即止其舍。妻思慕之深，尽日涕位。于壁角故衣之下，见一虎皮，尘埃积满。其妻见之，忽大笑曰：「不知此物尚在也。」乃披之，即变为虎，咆哮拿攫、突门而去。澄惊走避之，携其二子寻路归，望林大哭数日，竟不知所之。<br><br>&nbsp;&nbsp;&nbsp;&nbsp;王知古<br><br>&nbsp;&nbsp;&nbsp;&nbsp;唐咸通中，卢龙节度使检校尚书左仆射张直方，抗表请修入觐之礼，优诏允焉。先是张氏世莅燕土，燕民亦世服其恩。礼燕台之嘉宾，抚易水之壮士，地沃兵庶，朝廷每姑息之。自直方之嗣事也，出绔纨之中，据方岳之上，未尝以民间休戚为意。而酗酒于室，淫兽于原，巨赏狎于皮冠，厚宠袭于绿帻。暮年而三军大怨，直方稍不自安。左右有为其计者，乃尽室西上至京。懿宗授之左武卫大将军。而直方飞苍走黄，莫亲徼道之职。往往设置罘于通道，则犬彘无遗。臧获有不如意者，立杀之。或曰：「辇毂之下，不可专戮。」其母曰：「尚有尊于我子者耶？」其槽轶可知也。于是谏官列状上，请收付廷尉。天子不忍置于法，乃降为燕王府司马，俾分务洛师焉。<br><br>&nbsp;&nbsp;&nbsp;&nbsp;直方至东都，既不自新，而慢游愈极。洛阳四旁，翥者攫者，见皆识之，必群噪长嗥而去。<br><br>&nbsp;&nbsp;&nbsp;&nbsp;有王知古者，东诸侯之贡士也。虽博涉儒术，而数奇不中春官选。乃退处于山川之上，以击鞠飞觞为事，遨游于南邻北里间。至是有介绍于直方者。直方延之，睹其利喙赡辞，不觉前席。自是日相狎。壬辰岁冬十一月，知古尝晨兴，则僦舍无烟，愁云塞望，悄然弗怡，乃徒步造直方第。至则直方急趋，将出猎也。谓知古曰：「能相从乎？」而知古以祁寒有难色。直方顾小童曰：「取短皂袍来，请知古衣之。」知古乃上加麻衣焉。遂联辔而出长夏门，则微霰初零，由闭塞而密雪如注。乃渡伊水而东南，践万安山之阴麓。而鞲戈之获甚伙。倾羽觞，烧兔肩，殊不觉有严寒意。及霰开雪霁，日将夕焉，忽有封狐突起于知古马首。乘酒驰之，数里不能及，又与猎徒相失。须臾，鹊噪烟瞑，莫知所之。隐隐闻洛城暮钟，但仿惶于樵径古陌之上。<br><br>&nbsp;&nbsp;&nbsp;&nbsp;俄而山川暗然，若一鼓将半。长望间，有烛火甚明。乃依积雪光而赴之，复若十余里。至则乔木交柯，而朱门中开，皓壁横亘，真北阙之甲第也。知古及门下马，将徙倚以待旦。无何，小驷顿辔，阍者觉之，隔阖而问阿谁，知古曰：「成周贡士太原王知古也。今日有友人将归于崆峒旧隐者，仆饯之伊水滨，不胜离觞。既掺袂，马逸，复不能止，失道至此耳。迟明将去，幸毋见让。」阍者曰：「此乃剑南副使崔中丞之庄也。主父近承天书赴阙，郎君复随计吏西征，此惟闺闱中人耳，岂可少淹乎。某不敢去留，请闻于内。」知古虽怵惕不宁，自度中宵矣，去将安适，乃拱立以俟。少顷，有秉密烛自内至者，振管辟扉，引保母出。知古前拜，仍述厥由。母曰：「夫人传语，主与小子皆不在家，于礼无延客之道。然僻居与山薮接畛，豺狼所嗥，若固相拒，是见溺而不援也。请舍外厅，翌日可去。」知古辞谢，从保母而入。过重门恻厅所，栾栌宏敞，帷幕鲜华，张银灯，设绮席，命知古坐焉。酒三行，复陈方丈之馔，豹胎鲂腴，穷水陆之珍。保母亦时来相勉。食毕，保母复问知古世嗣官秩，及内外姻党，知古具言之。乃曰：「秀才轩裳令胄，金玉奇标，既富春秋，又洁操履，斯实淑媛之贤夫也。小君以钟爱稚女，将及笄年，常托媒妁为求佳对久矣。今夕何夕，获遘良人。潘杨之睦可遵，鸾凤之兆斯在，未知雅抱何如耳。」知古敛容曰：「仆文愧金声，才非玉润，岂室家为望，惟泥涂是忧。不谓宠及迷津，庆逢子夜，聆清音于鲁馆，逼佳气于秦台。二客游神，方兹莫计；三星委照，惟恐不扬。倘获托彼强宗，眷以佳偶，则平生所志，毕在斯乎。」保母喜，谑浪而入白。复出致小君之命曰：「儿幼移天崔门，实秉懿范：奉蘩之敬，如琴瑟之和。惟以稚女是怀，思配君子。既辱高义，乃协夙心。上京飞书，路且不遥，百两成礼，事亦非僭。欣慰孔多，倾瞩而已。」知古磐折而答曰：「某虫沙微类，分及湮沦，而钟鼎高门，忽蒙彩拾。有如白水，以奉清尘，鹤企凫趋，惟待休旨。」知古复拜。保母戏曰：「他日锦雉之衣欲解，青鸾之匣全开，貌如月华，室若云遽，此际颇相念否？」知古谢曰：「以凡近仙，自地登汉，不有所举，孰能自媒。谨当铭彼襟灵，志之绅带，期于没齿，佩以周旋。」复拜。时则燎况当庭，良夜将艾。保母请知古脱服以休。既解麻衣而皂袍见。保母曰：「岂有缝掖之士，而服短役之衣耶？」知古谢曰：「此乃假之契与所最熟者，固非己有。」又问所从，答曰：&nbsp;「乃卢龙张直方仆射所借耳。」保母忽惊叫仆地，色如死灰。既起，不顾而走入宅。遥闻大呼曰：「夫人差事！宿客乃直方之徒也。」复闻夫人者叱曰：「火急逐出，无启寇！」于是婢子小竖辈群出，秉猛烛，曳白棒而登阶。知古，走于庭中，四顾逊谢，詈言狎至，仅得出门。才出已横关阖扉，犹闻喧哗不已。知古愕立道左，自叹久之。将隐颓垣，乃得马于其下，遂驰去。<br><br>&nbsp;&nbsp;&nbsp;&nbsp;遥望大火若燎原，遂乃纵辔赴之。至则输租车方饭牛附火耳。询其所，则伊水东，草店之南也。复枕辔假寐。食顷而震方洞然，心思稍安。乃扬鞭于大道。比及都门，已有直方骑数辈来迹矣。趋至其第，既见直方，而知古愤懑不能言。直方慰之。坐定，知古乃述宵中怪事。直方起而抚髀曰：「山魑木魅，亦知人间有张直方耶？」且止知古。复益其徒数十人，皆射皮饮胄者，飨以酒豚肩，与知古复南出。既至万安之北，知古前导。残雪中马迹宛然，直诣柏林下。至则碑板废于荒坎，樵苏残于密林，中列大冢十余，皆狐兔之窟穴，其下成蹊。于是直方命四周张罗，彀弓以待，内则束蕴荷锸，且掘且熏。少顷，群狐突出，焦头烂额者，挂者，应弦饮羽者，凡获狐大小百余头，以其尸归之水。<br><br>&nbsp;&nbsp;&nbsp;&nbsp;何让之<br><br>&nbsp;&nbsp;&nbsp;&nbsp;唐神龙中，庐江何让之赴洛。遇上已日，将涉老君庙，瞰洛中游春冠盖。庙之东北二百余步，有大丘三四，时亦号后汉诸陵。故张孟阳《七哀》诗云：「恭文遥相望，原陵郁。」原陵即光武陵。一陵上独有枯柏三四枝，其下盘石，可容数十人坐。见一翁，姿貌有异常辈，眉鬓皓然。着中、襦裤、帻乌纱，抱膝南望，吟曰：<br><br>&nbsp;&nbsp;&nbsp;&nbsp;野田荆棘春，闺阁绮罗新。<br><br>&nbsp;&nbsp;&nbsp;&nbsp;出没头上日，生死眼前人。<br><br>&nbsp;&nbsp;&nbsp;&nbsp;欲知我家在何处，北邙松柏正为邻。<br><br>&nbsp;&nbsp;&nbsp;&nbsp;俄有一贵戚，金翠车舆，如花之婢数十，连袂笑乐而出徽安门，抵榆林店。又睇中桥之南北，垂杨拂于天津，繁花明于上苑，紫禁绮陌，轧乱香尘。让之方叹栖迟，独行踽踽，已讶前吟翁非人。翁忽又吟曰：「洛阳女儿多，无奈孤翁老去何。」让之遽欲前执，翁倏然跃入丘中，让之从焉。初入丘，曛黑不辨。其逐翁已复本形矣，遂见一狐跳出，尾有火焰如流星。让之却出玄堂之外。门东有一筵已空。让之见一几案，上有殊盏笔砚之类。有一帖文书，纸尽惨灰色，文字则不可晓解。略题云：「应天狐超异科策八道。」后文甚繁，难以详载。让之获此书帖，喜而怀之，遂跃出丘穴。<br><br>&nbsp;&nbsp;&nbsp;&nbsp;后数日，水北同德寺僧志静来访让之，说云：「前者所获丘中文书，非郎君所用，留之不祥。其人近捷上界之科，可以祸福中国。郎君必能却归此物，它亦酬谢不薄。其人谓志静曰：『吾以备三百缣，欲赎购此书。』如何？」让之许诺。志静明日，挈三百缣送让之。让之领讫，遂给志静，言其书已为往还所借，更一两日，当征之，便可归本。让之复为朋友所说，云：「此僧亦是妖魅，奈何欲还之。所纳绢，但讳之可也。」后志静来，让之悉讳云：「殊元此事，兼不曾有此文书。」志静无言而退。<br><br>&nbsp;&nbsp;&nbsp;&nbsp;经月余。让之先有弟在东吴，别已逾年，一旦，其弟至焉，与让之话家私中外，甚有道理。夜则兄弟联床。经五六日，忽问让之：「某闻此地多狐作怪，诚有之乎？」让之遂话其事，而夸云：「吾一月前，曾获野狐之书文一帖，今见存焉。」其弟固不信：「宁有是事！」让之至迟旦，揭箧，取此文书帖示弟，弟捧而惊叹，即掷于让之前，化为一狐矣，俄见一少年，若新官之状，跨白马，南驰疾去。适有西域胡僧贺云：「善哉，常在天帝左右矣。」少年叹让之相绐。让之嗟异。<br><br>&nbsp;&nbsp;&nbsp;&nbsp;未几，遂有敕捕，内库被人盗贡绢三百匹，寻踪及此。俄有吏掩至，直挚让之囊检焉，果获其缣，已费数十匹。执让之赴法。让之不能雪，卒毙枯木。<br>