&nbsp;&nbsp;&nbsp;&nbsp;玄妙洞天记<br><br>&nbsp;&nbsp;&nbsp;&nbsp;人生若梦耳！至楚襄荐枕于高唐，淳于获配于南柯，余始不信，以为寓言。近余之梦，有类于是，乃始信其真有耳。然高唐一夜，南柯片时，未足为异。乃余之所梦，有足纪者。<br><br>&nbsp;&nbsp;&nbsp;&nbsp;伊昔夏夜，爱坐萧馆，厌世俗之陈言，揽神仙之往牒。既感于刘晨、阮肇，遂暨乎兰香、智琼。当吾之世，庶几一遇。悠然兴慨，颓尔思卧。甫就枕闲房，辄游神异境。<br><br>&nbsp;&nbsp;&nbsp;&nbsp;睹金殿之嵯峨，仰珠宫之璀璨。楼台濒水，则蓬莱仿佛；户牖绕山，则赤水依稀，有璇甍玉柱，榜曰「玄妙洞天」。见一少女，独立于中。舞袖飘于轻飙，回徘徊久之，朗然高咏其词曰：　　　<br><br>&nbsp;&nbsp;&nbsp;&nbsp;欢非有父，亲自不来。彼何人也，两心是怀。惟君与妾，双双不散。女既嫁，得国之半。<br><br>&nbsp;&nbsp;&nbsp;&nbsp;其声袅袅，如丝如竹，歌已，命侍儿传语曰：「与君有缘，把臂密迩。今时未至，请速退矣。」余心异之，翻然而醒。于是，曙色横于窗棂，栖鸟鸣于林木矣。自是之后，不数夕一梦，其事至奇，不敢轻泄。至所歌之词，聊籍于此，以示好事。失其邂逅之详，自有私志。其《谒金门》词曰：　　　<br><br>&nbsp;&nbsp;&nbsp;&nbsp;真堪惜，锦帐夜长虚掷。挑尽银灯情脉脉，绣花无气力。<br><br>&nbsp;&nbsp;&nbsp;&nbsp;女伴声停刀尺，蟋蟀争吟四壁。自起卷帘窥夜色，天青星欲滴。<br><br>&nbsp;&nbsp;&nbsp;&nbsp;其《临江仙》词曰：　　　<br><br>&nbsp;&nbsp;&nbsp;&nbsp;飞尽流萤无兴扑，扇儿闲却秋风。远山夜半又闻钟。解衣斜对影，欲寝恨床空。<br><br>&nbsp;&nbsp;&nbsp;&nbsp;凄断银浑欲灭，数声窗外孤鸿。夜凉如水出帘栊。微云淡河汉，疏雨滴梧桐。<br><br>&nbsp;&nbsp;&nbsp;&nbsp;其《山花子》词曰：<br><br>&nbsp;&nbsp;&nbsp;&nbsp;剖得新橙掷绣筐，酿成美酒覆闲房。寒闺无计会萧郎。<br><br>&nbsp;&nbsp;&nbsp;&nbsp;夜色暗随鸿雁后，秋光争绕菊花旁。满城风雨近重阳。<br><br>&nbsp;&nbsp;&nbsp;&nbsp;其《玉楼春》词曰：<br><br>&nbsp;&nbsp;&nbsp;&nbsp;韶阳欲暮莺声碎，望远凴栏伤妾意。杂花满地绣成茵，人在绣茵深处醉。<br><br>&nbsp;&nbsp;&nbsp;&nbsp;妾非飞鸟无双翅，空想郎边芳草媚。愿为柳絮倩东风，吹向郎身撩乱坠。<br><br>&nbsp;&nbsp;&nbsp;&nbsp;其《踏莎行》词曰：<br><br>&nbsp;&nbsp;&nbsp;&nbsp;香罢宵薰，花孤昼赏。粉墙一丈愁千丈。多情春梦苦抛人，寻郎夜夜离罗幌<br><br>&nbsp;&nbsp;&nbsp;&nbsp;好句刊心，佳期束想。甫愁春到还愁往。消魂细柳一时垂，断肠芬草连天长。<br><br>&nbsp;&nbsp;&nbsp;&nbsp;其《临江仙》词曰：<br><br>&nbsp;&nbsp;&nbsp;&nbsp;花影半帘初睡起，绣鞋着罢慵移。窥妆强把绿窗推。隔花双蝶散，犹似梦初回。纤指弹瓯呼女伴，出帘聊共徘徊。闲将罗袖倚朱扉。楼台临水处，日午燕争飞。<br><br>&nbsp;&nbsp;&nbsp;&nbsp;其《菩萨蛮》词曰：<br><br>&nbsp;&nbsp;&nbsp;&nbsp;兰闺日永花慵绣，纱窗独倚垂罗袖。燕子做巢忙，诗成难寄郎。新篁窥绿水，荷叶青无比。风暖不知吹，游丝日在飞。<br><br>&nbsp;&nbsp;&nbsp;&nbsp;其《踏莎行》词曰：<br><br>&nbsp;&nbsp;&nbsp;&nbsp;佳约易乖，韶光难驻，柳丝飞尽江村树。朝来为什不钩帘，残花铺满帘前路。春赏未阑，春归何遽，问春归向何方去？有情燕子不同归，呢喃独伴春愁住。　　　<br><br>&nbsp;&nbsp;&nbsp;&nbsp;其《孤鸾》词曰：　　<br><br>&nbsp;&nbsp;&nbsp;&nbsp;暇须初揭，正寺日停钟，窗风鸣铁。懒自梳妆，乱挽鬟儿非滑。追想昨宵瞥见，有多少动情谁说。杜在屏风背后，立歪罗袜。听玉人言去苦难泄，任树上黄莺歌道离别。强欲排余恨，反寸肠悲裂。试使恃儿挽住，想未离画桥东折。传道行踪已远，但垂杨烟结。　　　<br><br>&nbsp;&nbsp;&nbsp;&nbsp;其《蝶恋花》词曰：<br><br>&nbsp;&nbsp;&nbsp;&nbsp;梳罢晓妆屏上倚，欲把金针玉腕娇无比。不卷珠帘窥竹里，翠禽飞下栏杆嘴。步向荷缸闲弄水，荷叶田田似有清香起。照面水中私自喜，美蓉四月先开矣。　　　<br><br>&nbsp;&nbsp;&nbsp;&nbsp;其《踏莎行》词曰：<br><br>&nbsp;&nbsp;&nbsp;&nbsp;玉臂宽，纱衫缓纽，绣床针线无心久。豹头枕冷射兰轻，　<br><br>&nbsp;&nbsp;&nbsp;&nbsp;须帘静尘埃厚。<br><br>&nbsp;&nbsp;&nbsp;&nbsp;紫燕风头，黄梅雨后，柳条乱拂长江口。但言幂柳如烟，谁知摇曳愁如柳。　　　<br><br>&nbsp;&nbsp;&nbsp;&nbsp;其《玉蝴蝶》词曰：<br><br>&nbsp;&nbsp;&nbsp;&nbsp;为什夜来添病？强临宝鉴，憔悴娇慵。一任钗斜鬓乱，永日薰风。恼脂消榴红径里，羞玉减粉蝶丛中。思悠悠，垂帘独坐，倚遍薰笼，朦胧，玉人不见，裁罗素绮锦写笺封。约在春归，夏来依旧各西东。粉墙花影来疑是，罗帐雨梦断成空。最难忘，屏边瞥见，野外相逢。　　　<br><br>&nbsp;&nbsp;&nbsp;&nbsp;其《眼儿媚》词曰：<br><br>&nbsp;&nbsp;&nbsp;&nbsp;石榴花发尚伤春，草色带斜曛，芙蓉面目蕙兰心，病柳叶眉颦。<br><br>&nbsp;&nbsp;&nbsp;&nbsp;如年长昼虽难过，入夜更消魂。半窗淡月，三声鸣鼓，一个愁人。　　　<br><br>&nbsp;&nbsp;&nbsp;&nbsp;其《踏莎行》词曰：<br><br>&nbsp;&nbsp;&nbsp;&nbsp;红叶空传，朱绳未缩，天涯可见人难见。绿窗病起落悔繁，玉萧梦断行云短。<br><br>&nbsp;&nbsp;&nbsp;&nbsp;波眼将穿，柳腰似剡，寂寥偏与东风管。水仙愁绝翠闱寒，春云空谷兰香远。　　　<br><br>&nbsp;&nbsp;&nbsp;&nbsp;其《玉楼春》词曰：空闺日夜和尘闭，郎马何时门外系？愁中眉让远山长，病里腰添垂柳细。<br><br>&nbsp;&nbsp;&nbsp;&nbsp;如烟一种津头树，可喜谁知还可怒。榆钱难买少年回，柳絮能牵幽梦去。　　　<br><br>&nbsp;&nbsp;&nbsp;&nbsp;其《念奴娇》词曰：<br><br>&nbsp;&nbsp;&nbsp;&nbsp;鸳帏睡起，正飞花，兰径啼莺琼门。对镜梳妆，愁见那怯怯容颜瘦弱。一自仙郎，题诗寄简，屡订西厢约。墙花拂影，独眠何事如昨？<br><br>&nbsp;&nbsp;&nbsp;&nbsp;谁怜潘果空投，贾香难与，愁肠安托。带眼轻拴，须看取杨柳腰肢如削。珠履玲珑，罗衫雅淡，件件无心着。何时厮见，得偿今日萧索。　　　<br><br>&nbsp;&nbsp;&nbsp;&nbsp;其《踏莎行》词曰：<br><br>&nbsp;&nbsp;&nbsp;&nbsp;花径争穿，珠帘屡认，正逢梅雨芹泥润。画梁无处可安巢，玉纤为把花枝衬。<br><br>&nbsp;&nbsp;&nbsp;&nbsp;社日才来，端阳已近，寻巢为什偏迟钝。算来一似凤鸾期，跎蛇渐觉无真信。　　　<br><br>&nbsp;&nbsp;&nbsp;&nbsp;其《临江仙》词曰：<br><br>&nbsp;&nbsp;&nbsp;&nbsp;昨夜惊眠梅雨大，枕前窗上频敲，天明翻觉梦魂遥。起来看女伴，薰袖已香消。<br><br>&nbsp;&nbsp;&nbsp;&nbsp;云锁房栊烟锁竹，卷帘水湿鲛绡。菱花低照拂眉梢，玉梳云发润，不喜上兰膏。　　　　<br><br>&nbsp;&nbsp;&nbsp;&nbsp;丘道人曰：「玄之梦游，必有所为，难于显言，托之华胥耳，何词之多而佳也，一至此哉！不然则关关乍觉，屏合在旁，观宝梦回，玉簪匪妄。人间固有此真梦，则吾不可得而知矣。」　　<br><br>&nbsp;&nbsp;&nbsp;&nbsp;荔枝梦<br><br>&nbsp;&nbsp;&nbsp;&nbsp;闽越旧产荔枝，品奇绝。至六月成熟，味美可嘉，色红可爱，世珍异之。<br><br>&nbsp;&nbsp;&nbsp;&nbsp;元符未，建宁有谭徽之文士也。一日，拉友人同游附郭诸名山。攀梯逐磴，深入幽岑。至一谷，见石床但峭，溪涧迂回。友人曰：「此商山乎？」徽之感怀，遂占一律诗曰：<br><br>&nbsp;&nbsp;&nbsp;&nbsp;南入商山松路深，石床溪水昼阴阴。<br><br>&nbsp;&nbsp;&nbsp;&nbsp;云中采药旄族节，洞里耕田映绿林。<br><br>&nbsp;&nbsp;&nbsp;&nbsp;直上烟霞空举手，回经丘垄自伤心。<br><br>&nbsp;&nbsp;&nbsp;&nbsp;武林花木应长在，愿与门人更一寻。<br><br>&nbsp;&nbsp;&nbsp;&nbsp;诗成，谓友人曰：「君无言乎？」友人亦占一律曰：<br><br>&nbsp;&nbsp;&nbsp;&nbsp;危峰百尺树森森，虽有山光未有阴。<br><br>&nbsp;&nbsp;&nbsp;&nbsp;鹤侣正宜芳景引，玉人那为簿书沉。<br><br>&nbsp;&nbsp;&nbsp;&nbsp;山含瑞气偏当日，鸟逐轻风不在林。<br><br>&nbsp;&nbsp;&nbsp;&nbsp;更有阮郎迷路处，万株红树一溪深。<br><br>&nbsp;&nbsp;&nbsp;&nbsp;诗毕，二人携手而归。载歌载笑，亦云乐矣。友人先别，独徽之迤逦而行。至近郊见一园荔枝垂熟，累累然红鲜足爱。徽之彩之食，觉倦，遂少憩树下。<br><br>&nbsp;&nbsp;&nbsp;&nbsp;蒙胧中，梦至一室，一美人盛服出迎，曰：「辱大君子垂一盼，已切感佩矣。敢屈少叙。」遂携手人，行夫妇之礼。徽之间其姓，美人吟曰：<br><br>&nbsp;&nbsp;&nbsp;&nbsp;妾生原自越闽间，六月南州始荐盘。<br><br>&nbsp;&nbsp;&nbsp;&nbsp;肉嫩色苞丹凤髓，皮枯棱涩紫鸡冠。<br><br>&nbsp;&nbsp;&nbsp;&nbsp;咽残风味消心渴，嚼破天心溅齿寒。<br><br>&nbsp;&nbsp;&nbsp;&nbsp;却忆当年妃于笑，红尘一骑过长安。<br><br>&nbsp;&nbsp;&nbsp;&nbsp;吟已而寝，情极委婉。美人又于枕上吟古意二首：<br><br>&nbsp;&nbsp;&nbsp;&nbsp;君好桃李姿，妾好松柏老。<br><br>&nbsp;&nbsp;&nbsp;&nbsp;桃李摇春风，飘零委芳草。<br><br>&nbsp;&nbsp;&nbsp;&nbsp;不如松柏枝，青青长自好。<br><br>&nbsp;&nbsp;&nbsp;&nbsp;又：<br><br>&nbsp;&nbsp;&nbsp;&nbsp;君好红螺杯，妾好青鸾镜。<br><br>&nbsp;&nbsp;&nbsp;&nbsp;螺杯贮香醪，饮之乱人性。<br><br>&nbsp;&nbsp;&nbsp;&nbsp;不如镜生光，可以照欹正。<br><br>&nbsp;&nbsp;&nbsp;&nbsp;翌日，徽之求去，美人泣曰：「恩情易阻，会晤难期，君何言去之速耶？」徽之曰：「固知情稠而意密，亦恐乐极以悲生，此予之所以欲去也。」美人不得已，为设酒以饯。肴无所治，惟一具盘列席中。见其果，红色，颗颗如珠。徽之亦不暇食，惟沉吟而已。美人为慰解，拭泪复吟曰：<br><br>&nbsp;&nbsp;&nbsp;&nbsp;相见更何日，相思洵独悲。<br><br>&nbsp;&nbsp;&nbsp;&nbsp;红颜奉中帚，白发满路岐。<br><br>&nbsp;&nbsp;&nbsp;&nbsp;别来曾几何，霜露忽凄其。<br><br>&nbsp;&nbsp;&nbsp;&nbsp;仰见明月光，众星罗参差。<br><br>&nbsp;&nbsp;&nbsp;&nbsp;耀已宵飞，蟋蟀鸣庭帏。<br><br>&nbsp;&nbsp;&nbsp;&nbsp;感之不成寐，泪下乃可挥。<br><br>&nbsp;&nbsp;&nbsp;&nbsp;西风吹罗幕，念子寒无衣。<br><br>&nbsp;&nbsp;&nbsp;&nbsp;岂不盛娇爱，知者当为谁。<br><br>&nbsp;&nbsp;&nbsp;&nbsp;愿君成令德，努力爱容辉。<br><br>&nbsp;&nbsp;&nbsp;&nbsp;弃捐勿复道，沉忧令人老。<br><br>&nbsp;&nbsp;&nbsp;&nbsp;吟罢，送徽之行至门外，涕泣不已。徽之亦为之动情。彼此缱绻，带泪而别，才移数步，亟回首，不觉倾跌而惊醒矣。张目视之，乃惬卧于荔枝树下，心始悟其感妖，甚惊叹之。<br><br>&nbsp;&nbsp;&nbsp;&nbsp;浣衣<br><br>&nbsp;&nbsp;&nbsp;&nbsp;张泌，江南人，字子澄，仕南唐为内史舍人。初与邻女浣衣相善。经年不复睹，精神凝一，夜必梦之。尝有诗寄云：<br><br>&nbsp;&nbsp;&nbsp;&nbsp;别梦依依到谢家，小廊回合曲栏斜。<br><br>&nbsp;&nbsp;&nbsp;&nbsp;多情只有春庭月，犹为情人照落花。<br><br>&nbsp;&nbsp;&nbsp;&nbsp;烷衣计无所出，流泪而已。<br><br>&nbsp;&nbsp;&nbsp;&nbsp;蔡少霞<br><br>&nbsp;&nbsp;&nbsp;&nbsp;蔡少霞者，陈留人也。性情恬和，幼而奉道。早岁明经得第，选蕲州参军。秩满，漂寓江浙间。久之，再授兖州泗水丞。遂于县东二十里，买山筑室，为终焉之计。居处深僻，俯瞰龟蒙，水石云霞，境象殊胜。少霞世累早绝，尤谐夙尚。偶一日，沿溪独行，忽得美荫，因憩焉。神思昏然，不觉成寐。<br><br>&nbsp;&nbsp;&nbsp;&nbsp;因为褐衣鹿帻之人梦中召去，随之远游，乃至城郭一所。碧天虚旷，瑞日瞳，人俗洁净，卉木鲜茂。少霞举目移足，惶惑不宁，即被导之令前。经历门堂，深遽莫测。遥见玉人，当轩独立，少霞遽修敬谒。玉人谓曰：「悯子虔心，今宜领事。」少霞靡知所谓。复为帻帧人引至东廊，止于石碑之侧，谓少霞曰：「召君书此，贺遇良因。」少霞素不工书，即极辞让。鹿帻人曰：「但按文而彔，胡乃拒违。」俄有二童自北而来，一捧牙箱，内有两幅紫绢文书，一赍笔砚，即付少霞。凝神搦管，顷刻而毕。因览读之，已记于心矣。题「云苍龙溪新宫铭，紫阳真人山玄卿撰」：　　　<br><br>&nbsp;&nbsp;&nbsp;&nbsp;良常西麓，源泽东泄。新宫宏宏，崇轩，雕珉盘础，镂檀栋臬。碧瓦鳞差，瑶肪截。阁凝瑞霞，楼横祥霓。驺虞巡徼，昌明捧。珠树规连，玉泉矩曳。灵飙逻集，圣日俯晰。太上游诣，无极便阙。百神守护，诸真班列。仙翁鹄立，道师冰洁。饮玉成浆，馔琼为屑。桂旗不动，兰幄互设。妙乐竞奏，流铃间发。天籁虚徐，风萧泠澈。凤歌谐律，鹤舞会节。三变玄云，九成绛雪。易迁徒语，童初讵说。　　　<br><br>&nbsp;&nbsp;&nbsp;&nbsp;方更周视，遂为鹿帻人促之。忽遽而返，醒然遂寤。急命纸笔，登即纪彔。自是兖豫好奇之人，多诣少霞，谒访其事。有郑还古者，为立传焉。且少霞乃孝廉一史耳，固知其不妄矣。<br><br>&nbsp;&nbsp;&nbsp;&nbsp;范微<br><br>&nbsp;&nbsp;&nbsp;&nbsp;合州之成纪县，有富家者，辟一圃，植四时奇花于其内，名曰「百花园」。方圆计里许，州邑之簪缨贵客，罔不游乐其中。<br><br>&nbsp;&nbsp;&nbsp;&nbsp;宣德七年春仲时，范生名微者，诗人也，亦闻百花园之名，至而游赏焉。见百花争秀，万卉竞妍，微心悦怿，乃吟诗二律。其一曰：<br><br>&nbsp;&nbsp;&nbsp;&nbsp;九十春光似酒浓，裁红剪翠费天工。<br><br>&nbsp;&nbsp;&nbsp;&nbsp;清香喷破胭脂国，丽色妆成锦绣丛。<br><br>&nbsp;&nbsp;&nbsp;&nbsp;富贵昔归金谷里，繁华又胜洛阳中。<br><br>&nbsp;&nbsp;&nbsp;&nbsp;一年一见东风面，回首那堪梦幻同。<br><br>&nbsp;&nbsp;&nbsp;&nbsp;其二曰：<br><br>&nbsp;&nbsp;&nbsp;&nbsp;春园春色正相宜，少妇同行少妇随。<br><br>&nbsp;&nbsp;&nbsp;&nbsp;竹里登楼人不见，花间觅路鸟先知。<br><br>&nbsp;&nbsp;&nbsp;&nbsp;樱桃解结垂檐子，杨柳能低入户枝。<br><br>&nbsp;&nbsp;&nbsp;&nbsp;山间醉来歌一曲，参差笑杀合州儿。<br><br>&nbsp;&nbsp;&nbsp;&nbsp;诗成，酒兴愈狂，豪饮自放，不觉盛醉，曲肱而卧于花棚之下。芳魄随花香以馥郁，游魂逐蝶翅以飘扬。仿佛杳冥中，忽梦五美人嬉嬉然携手而入，色皆殊绝，芳馨袭人。微见而奇之，揖而问其所自来，且历恳其名氏。五美人各自陈。一曰陶氏，二曰李氏，三曰杏氏，四曰唐氏。五曰牡氏。复自言：「见才郎在此，故来相探询耳。」微喜甚，因以亵狎动。五美人不之拒，遂与交会于棚之下。其春心荡漾，逸兴飞，固倍常品上矣。乐极，各为赋诗自表。陶氏吟曰：<br><br>&nbsp;&nbsp;&nbsp;&nbsp;仙姿绰约绝纤埃，曾是刘郎去后栽。<br><br>&nbsp;&nbsp;&nbsp;&nbsp;一种天工惟我爱，十分春色为谁开。<br><br>&nbsp;&nbsp;&nbsp;&nbsp;玉皇殿上红云合，金谷园中绛锦堆。<br><br>&nbsp;&nbsp;&nbsp;&nbsp;好看化成三汲浪，蚊龙乘此起风雷。<br><br>&nbsp;&nbsp;&nbsp;&nbsp;李氏吟曰：<br><br>&nbsp;&nbsp;&nbsp;&nbsp;玉蕊银英贮淡香，不随红紫竞芬芳。<br><br>&nbsp;&nbsp;&nbsp;&nbsp;冰霜骨格笼春色，水月精神缟夜光。<br><br>&nbsp;&nbsp;&nbsp;&nbsp;魏武台前含粉泪，汉皇宫内作梅妆。<br><br>&nbsp;&nbsp;&nbsp;&nbsp;幽人雅性真清素，吟对琼林逸兴长。<br><br>&nbsp;&nbsp;&nbsp;&nbsp;杏氏吟曰：<br><br>&nbsp;&nbsp;&nbsp;&nbsp;二月东皇醉艳阳，靓妆倚遍午桥庄。<br><br>&nbsp;&nbsp;&nbsp;&nbsp;红光照满珊瑚树，紫艳薰成锦绣裳。<br><br>&nbsp;&nbsp;&nbsp;&nbsp;几度晚香来野店，一枝春色出邻墙。<br><br>&nbsp;&nbsp;&nbsp;&nbsp;书生对此多高兴，题品新诗入锦囊。<br><br>&nbsp;&nbsp;&nbsp;&nbsp;唐氏吟曰：<br><br>&nbsp;&nbsp;&nbsp;&nbsp;江南二月好韶乐，一种芳菲迥异常。<br><br>&nbsp;&nbsp;&nbsp;&nbsp;色艳春风熏醉脸，泪凝晓露湿啼妆。<br><br>&nbsp;&nbsp;&nbsp;&nbsp;绝怜西子偏贪睡，却恨东君不与香。<br><br>&nbsp;&nbsp;&nbsp;&nbsp;何事当年杜工部，懒吟诗句入奚囊。<br><br>&nbsp;&nbsp;&nbsp;&nbsp;牡氏吟曰：<br><br>&nbsp;&nbsp;&nbsp;&nbsp;落尽残红始吐芳，佳名号作百花王。<br><br>&nbsp;&nbsp;&nbsp;&nbsp;竟夸天下无双艳，独占人间第一香。<br><br>&nbsp;&nbsp;&nbsp;&nbsp;醉态迎风娇欲语，奇姿含露湿啼妆。<br><br>&nbsp;&nbsp;&nbsp;&nbsp;闹花浪蕊君休看，足称栽培对锦堂。<br><br>&nbsp;&nbsp;&nbsp;&nbsp;五美人吟毕，共为欢跃。彼此牵纽，作携手联行之态。微遂梦觉焉。举目四顾，依然独卧于花棚之下，乃始知其身幻于花境矣。<br><br>&nbsp;&nbsp;&nbsp;&nbsp;扶离佳会彔<br><br>&nbsp;&nbsp;&nbsp;&nbsp;明皇既幸蜀，贵妃缢死于马嵬。十八娘亦归里中，居晋安城东报国院，至德三载，无疾而卒。遂就院旁之隙地瘗焉。万历中有东海生者，闽人也。一日出游东邻，少憩于报国院。昼长假寐。梦至一所，朱户红楼，丹楹紫阁，极其壮丽。徘徊间，俄见一双鬟侍儿，红裙翠袖，揖生而进曰：「奉十八娘命，敬邀「郎君。」生从之。入未及百步，香气袭人。行止一室，匾曰「扶离别馆」。少顷，见绿纱侍儿导一女郎，衣绛绡衣，颜色殊绝，冉冉而至。生进曰：「偶因休暇，驾言出游，既昧平生，敢逢胜果。」女郎曰：「妾开元皇帝侍儿也。以江彩之荐，得幸于上。今归此中，以与郎君有夙缘，故相屈耳。」因出金钟，贮琼液以酌生。生饮之，如醍醐甘露。酒酣，姬容色转丽，因歌以侑觞。盖《菩萨蛮》也。其词曰：　　　<br><br>&nbsp;&nbsp;&nbsp;&nbsp;妾身本是琅琊种，当年曾被君主宠。艳态斗红妆，人称十八娘。绛绢笼玉质，纤手金盘擘。驿路起尘埃，骊山一骑来。　　　<br><br>&nbsp;&nbsp;&nbsp;&nbsp;生闻之愈加叹赏，因请问开元遗事。姬曰：「妾忆在宫中时，正月十五夜，上御赏春殿，遣妾撒锦丸于地，令宫人竞拾之，多者受赏。又一日，上幸长生殿，奏新曲未有名，值妾为贵妃称觞，大悦，遂以妾名其乐。此皆妾受宠于上，人所未闻者。」生闻之愈惊骇。<br><br>&nbsp;&nbsp;&nbsp;&nbsp;既而侍儿报江家、周家、陈家三姬至。江衣绿，周衣红，陈衣紫，种种妖丽。三姬曰：「闻吾梯今有佳宾，故来相贺。」三姬各奏诗二章，皆集古所成者。江诗曰：<br><br>&nbsp;&nbsp;&nbsp;&nbsp;百般红紫斗芳菲，隔水残霞见画衣。<br><br>&nbsp;&nbsp;&nbsp;&nbsp;别有玉杯承露冷，红妆飞骑向前归。<br><br>&nbsp;&nbsp;&nbsp;&nbsp;野人相赠满筠笼，时似开元天宝中。<br><br>&nbsp;&nbsp;&nbsp;&nbsp;火树风来翻绛艳，树头树底觅残红。<br><br>&nbsp;&nbsp;&nbsp;&nbsp;周诗曰：<br><br>&nbsp;&nbsp;&nbsp;&nbsp;红树枝头日月长，一枝浓艳露凝香。<br><br>&nbsp;&nbsp;&nbsp;&nbsp;菱花并作新妆面，玉碗盛来琥珀光。<br><br>&nbsp;&nbsp;&nbsp;&nbsp;绿萝阴下到山庄，丹粉经年染石床。<br><br>&nbsp;&nbsp;&nbsp;&nbsp;饱食不须愁内热，已分甜雪饮琼浆。<br><br>&nbsp;&nbsp;&nbsp;&nbsp;陈诗曰：<br><br>&nbsp;&nbsp;&nbsp;&nbsp;何处横钗带小枝，可怜妖冶正当时。<br><br>&nbsp;&nbsp;&nbsp;&nbsp;曾缘玉貌君王宠，莫比潘家大谷梨。<br><br>&nbsp;&nbsp;&nbsp;&nbsp;可爱深红间浅红，离离朱实绿丛中。<br><br>&nbsp;&nbsp;&nbsp;&nbsp;不知多少开元事，香气潜来紫陌风。<br><br>&nbsp;&nbsp;&nbsp;&nbsp;三姬吟毕，十八娘亦集古吟曰：<br><br>&nbsp;&nbsp;&nbsp;&nbsp;遥指红楼是妾家，琼枝日出晒红纱。<br><br>&nbsp;&nbsp;&nbsp;&nbsp;摘时正带凌晨露，应服朝来一片霞。<br><br>&nbsp;&nbsp;&nbsp;&nbsp;晓漱琼膏冰齿寒，一生长对水晶盘。<br><br>&nbsp;&nbsp;&nbsp;&nbsp;香随翠笼擎初到，长得君王带笑看。<br><br>&nbsp;&nbsp;&nbsp;&nbsp;吟毕，十八娘因以红绣鞋一双赠生，且嘱之曰：「愿君以此传之人也。」既而，江姬出麝囊一函、周姬出真珠一颗、陈姬出紫琼一枚为赠。<br><br>&nbsp;&nbsp;&nbsp;&nbsp;生方与别而遽然已觉。惟见荔枝垂熟，繁星离离。询其旁，果有十八冢家云。因赋诗曰：<br><br>&nbsp;&nbsp;&nbsp;&nbsp;骊山一骑红尘起，七日能行数千里。<br><br>&nbsp;&nbsp;&nbsp;&nbsp;丹荔飞来色正新，金盘满注华清水。<br><br>&nbsp;&nbsp;&nbsp;&nbsp;花外遥闻百步香，寒冰一片剖罗囊。<br><br>&nbsp;&nbsp;&nbsp;&nbsp;长生殿上连枝进，太液池头半醉尝。<br><br>&nbsp;&nbsp;&nbsp;&nbsp;乐工初制梨园曲，小部音声听不足。<br><br>&nbsp;&nbsp;&nbsp;&nbsp;佳名新赐荔枝香，左右欢呼动山谷。<br><br>&nbsp;&nbsp;&nbsp;&nbsp;一声鼙鼓震渔阳，西幸鸾舆道路长。<br><br>&nbsp;&nbsp;&nbsp;&nbsp;蛾眉宛转含情死，马上君王掩面伤。<br><br>&nbsp;&nbsp;&nbsp;&nbsp;炎方仍进青丝笼，垂涕还思当日宠。<br><br>&nbsp;&nbsp;&nbsp;&nbsp;丹实犹然贡士方，朱颜久已归荒冢。<br><br>&nbsp;&nbsp;&nbsp;&nbsp;妃子妖魂去渺茫，千秋何处识红妆？　　<br><br>&nbsp;&nbsp;&nbsp;&nbsp;梦中细说前朝事，不及王家十八娘。<br><br>&nbsp;&nbsp;&nbsp;&nbsp;郑翰卿<br><br>&nbsp;&nbsp;&nbsp;&nbsp;郑翰卿寓都中邸第，昼寝梦一黄衣少年邀至庑下，绮席已备，与共饮。少焉，呼一丽人至，靓妆宛转，容色绝代。少年曰：「高贤邂逅，不容寂寂。」遂自起舞蹁跹，歌《春游》之曲，曰：<br><br>&nbsp;&nbsp;&nbsp;&nbsp;芳草多情，王孙未归。<br><br>&nbsp;&nbsp;&nbsp;&nbsp;迟我良朋，东风吹衣。<br><br>&nbsp;&nbsp;&nbsp;&nbsp;次及丽人作迎风之舞，歌《春愁》之曲，曰：<br><br>&nbsp;&nbsp;&nbsp;&nbsp;老莺巧妇送春愁，几度留春更不留。<br><br>&nbsp;&nbsp;&nbsp;&nbsp;昨日漫天飞柳絮，玉人从此懒登楼。<br><br>&nbsp;&nbsp;&nbsp;&nbsp;饮正欢适，少年曰：「文羌校尉来矣。」见一人绿袍危冠，高视阔步，踉跄至前，遂罢席而寤。起视庭中，牡丹一花，映日婉媚；一黄蝶翩翩未去，乃花神与少年耳。绿叶上一螳螂，长二寸，则文羌校尉也。<br><br>&nbsp;&nbsp;&nbsp;&nbsp;剑客<br><br>&nbsp;&nbsp;&nbsp;&nbsp;有士人为畿尉，常任贼曹。有一贼系械，狱未具。此官独坐厅上，忽告曰：「某非贼，颇非常辈，公若脱我之罪，奉报有日。」此公视状貌不群，词彩挺拔。意已许之，佯为不诺。夜后密呼狱吏放之，仍令狱吏逃窜。既明，狱中失囚，狱吏又走，府司谴罚而已。<br><br>&nbsp;&nbsp;&nbsp;&nbsp;后官满数年，客游困甚，羁旅至一县。忽闻县令与所放囚姓名同，往谒之。令通姓字，此宰惊惧，遂出迎拜，即所放者也。因留厅中，与对榻而寝。欢洽旬余，其宰不入宅。忽一日归宅，此客遂如厕。厕与令宅惟隔一墙。客于厕室闻宰妻问曰：「公有何客，经于十日不入？」宰曰：「某得此人大恩，性命昔在他手，乃至今日，未知何报？」妻曰：&nbsp;「公岂不闻『大恩不报』，何不看时机为？」令不语久之，乃曰：「君言是矣。」　　<br><br>&nbsp;&nbsp;&nbsp;&nbsp;此客闻已，归告奴仆，乘马便走。衣服悉弃于厅中。至夜，已行五六十里，出县界，止宿村店。仆从但怪奔走，不知何故。此人歇定，乃言此贼负心之状，言讫吁嗟，奴仆悉涕泣之次，忽床下一人，持匕首出立。此客大惧。乃曰：「我，义士也。宰使我来取君头。适闻说，方知此宰负心，不然枉杀贤士。吾义不舍此人也。公且勿睡，少顷与君取此宰头，以雪公冤。」此人怕惧愧谢。剑客持剑，出门如飞。二更已至，呼曰：「贼首至。」命火观之，乃令头也。剑客辞诀，不知所之。<br><br>&nbsp;&nbsp;&nbsp;&nbsp;虬须叟传<br><br>&nbsp;&nbsp;&nbsp;&nbsp;吕用之在维扬日，佐渤海王擅政害人。中和四年秋，有商人刘损挚家乘巨船，自江夏至扬州。用之凡遇公私来，悉令侦觇行止，刘妻裴氏有国色，用之以阴事下刘狱，纳裴氏，刘献金百两免罪。虽脱非横，然亦愤惋。因成诗三首，曰：<br><br>&nbsp;&nbsp;&nbsp;&nbsp;宝钗分股合无缘，鱼在深渊日在天。<br><br>&nbsp;&nbsp;&nbsp;&nbsp;得意紫鸾休舞镜，断踪青鸟罢衔笺。<br><br>&nbsp;&nbsp;&nbsp;&nbsp;金杯倒覆难收水，玉枕倾欹懒续弦。<br><br>&nbsp;&nbsp;&nbsp;&nbsp;从此靡芜山下过，只应将泪比黄泉。<br><br>&nbsp;&nbsp;&nbsp;&nbsp;又云：<br><br>&nbsp;&nbsp;&nbsp;&nbsp;鸾辞旧伴知何止，凤得新梧想称心。<br><br>&nbsp;&nbsp;&nbsp;&nbsp;红粉尚存香幕幕，白云将散信沉沉。<br><br>&nbsp;&nbsp;&nbsp;&nbsp;已休磨琢投泥玉，懒更经营买笑金。<br><br>&nbsp;&nbsp;&nbsp;&nbsp;愿作山头似人石，丈夫衣上泪痕深。<br><br>&nbsp;&nbsp;&nbsp;&nbsp;又云：<br><br>&nbsp;&nbsp;&nbsp;&nbsp;旧尝游处遍寻看，睹物伤情死一般。<br><br>&nbsp;&nbsp;&nbsp;&nbsp;买笑楼前花已谢，画眉窗下月空残。<br><br>&nbsp;&nbsp;&nbsp;&nbsp;云归巫峡音容断，路隔星河去住难。<br><br>&nbsp;&nbsp;&nbsp;&nbsp;莫道诗成无泪下，泪如泉滴亦须干。<br><br>&nbsp;&nbsp;&nbsp;&nbsp;诗成，吟咏不辍。<br><br>&nbsp;&nbsp;&nbsp;&nbsp;因一日晚，凭水窗，河街上一虬须老叟，行步迅速，骨貌昂藏，眸光射人，彩色晶莹，如曳冰雪。跳上船来，揖损曰：「子衷心有何不平之事？抱郁塞之气。」损且对之。客曰：「只今使为取贤阃及宝货，回即发，不可更停于此也。」损察其意，必侠士也。再拜而启曰：「长者能报人间不平，何不去蔓去根，岂更容奸党？」叟曰：「吕用之屠割生民，夺君爱室，若令诛殛，固不为难，实衍适已盈，神人共怒。只候冥灵聚彔，方食身首支离，不惟及身，须殃连七祖。且为君取其妻室，未敢遽越神明。&nbsp;」　<br><br>&nbsp;&nbsp;&nbsp;&nbsp;乃入吕用之家，化形于斗拱上，叱曰：「吕用之，昔违君亲，时行妖孽，以苛虐为志，以淫乱律身，仍于喘息之间，更慕神仙之事，冥官方彔其过，上帝即议行刑。吾今彔尔形骸，但如罪叱。所取刘氏之妻，并其宝货，速还前人。倘更悦色贪金，必见头随刀落！」言讫，铿然不所适。用之惊悸，遽起焚香再拜。夜遣干事并赍金及裴氏还刘损。损不待明，促舟子解维。虬须亦无迹矣。<br><br>&nbsp;&nbsp;&nbsp;&nbsp;申屠氏<br><br>&nbsp;&nbsp;&nbsp;&nbsp;申屠氏，宋时长乐人。美而艳，申屠虔之女也，少名以粪。既长，慕孟光之为人，列名希光。十岁能属文，读书一过辄能成诵。其兄渔钓海上。作诗送之曰：　　　<br><br>&nbsp;&nbsp;&nbsp;&nbsp;生计持竿二十年，茫茫此去水连天。<br><br>&nbsp;&nbsp;&nbsp;&nbsp;往来酒洒临江庙，昼夜灯明过海船。<br><br>&nbsp;&nbsp;&nbsp;&nbsp;雾里鸣螺分港钓，浪中抛缆枕霜眠。<br><br>&nbsp;&nbsp;&nbsp;&nbsp;莫辞一悼风波险，平地风波更可怜。<br><br>&nbsp;&nbsp;&nbsp;&nbsp;其父常欲奇此女，不妄许人。年二十。侯官有董昌，以秀才异等，为学宫弟子。虔既见之学宫，遂以希光予昌。希光临行作留别诗曰：<br><br>&nbsp;&nbsp;&nbsp;&nbsp;女伴门前望，风帆不可留。<br><br>&nbsp;&nbsp;&nbsp;&nbsp;岸鸣蕉叶雨。江醉寥花秋。<br><br>&nbsp;&nbsp;&nbsp;&nbsp;百岁身为累，孤云世共浮。<br><br>&nbsp;&nbsp;&nbsp;&nbsp;泪随流水去，一夜到闽州。<br><br>&nbsp;&nbsp;&nbsp;&nbsp;入门，绝不复吟，食贫作苦，宴如也。居久之。当靖康二年，郡中大豪方六一者，虎而冠者也。闻希光美，心悦而好之。乃使人诬昌阴重罪，罪至族。六一复阳为居间得轻，比独昌报杀，妻子幸毋死。因使侍者通殷勤。强委禽焉。希光具知其谋，谬许之。密寄其孤于昌之友人。乃求利匕首，怀之以往。谓六一曰：「妾自分身首异处矣。赖君高谊，生死而骨肉之。妾之余君之身也，敢不奉承君命。但亡人未归浅土，心窃伤之，惟君哀怜，既克葬，乃成礼。」六一大喜，立使人以礼葬之。于是，希光伪为色喜，装入室。六一既至，即以匕首刺之帐中，六一立死，因复杀其侍者二人。至夜中，诈谓六一卒病委笃，以次呼其家人。家人皆愕，卒起不意，先后奔入，希光皆杀之，尽灭其宗。因斩六一头置囊中，驰至董昌葬所，以其头祭之。明旦，悉召山下人告之曰：「吾以此下报董君，吾死不愧魂魄矣。」遂以衣带自缢而终。<br><br>&nbsp;&nbsp;&nbsp;&nbsp;碧线传<br><br>&nbsp;&nbsp;&nbsp;&nbsp;至正间，有道士真本无、文固虚，不知何许人，客威顺王家下，通剑术，晓兵机。王虽畜之，未始奇也，惟樊口卫君美重之。一日，王游别苑，召二人侍，因从容讽曰：「方今天下太平日久，极盛而丰，朝政废弛，祸在旦夕。大王朝廷懿亲，宜阴为之备。万一风尘有警，即使指麾义旗，纾君父之急，使神州光复，为大元宗英，岂不伟哉！」王曰：「尔病，风狂耶？何出言若是？」二人默然而退曰：「竖子不足谋。不去祸且至。」于是题诗黄鹤楼而遁。诗曰：<br><br>&nbsp;&nbsp;&nbsp;&nbsp;芙蓉出匣照寒，上带仇家血影光。<br><br>&nbsp;&nbsp;&nbsp;&nbsp;前席早知非圣主，悔将三策说君王。<br><br>&nbsp;&nbsp;&nbsp;&nbsp;王知而求之，隐矣。未几乱作，悉如前言，于是陈友谅、明玉珍皆遣人物色之。不可得。高皇帝既平群寇，四海一家，君美兄君彦为西充丞，因往省之。回途覆舟，幸而不死，因踯躅路侧，觅火燎衣，纵步间，忽二道士前揖曰：「卫君一寒如此哉！视之，真、文二故人也。告以困苦之状，曰：「无忧也。」遂邀往其家，则青城山也。高墙华屋，深院曲房，苍头数人，列侍左右。与君美话旧，欢若平生。因询其乱中出处，二人曰：「自辞黄鹤，即入黄牛。久隐青城，忽逢青眼。所惜壮心凋落，一事无成。俯仰乾坤，飘摇萍梗。索居闲处，有愧故人。」乃与痛饮。酒酣气豪，议论蠭起。君美曰：「二公炼质名山，犹未能忘情尘世，将不为修真之累乎！」二人大笑曰：「循行数墨，儒之土苴；熊经鸟伸，仙之糟粕。吾所谓修真，岂在是哉！」因引君美周视其家。锦绮充盈，金玉山积，各有美人掌之。最后，至一山岩中，有髑髅百枚。二人指曰：「此世间不义人也，余得而诛之。」君美为之吐舌。<br><br>&nbsp;&nbsp;&nbsp;&nbsp;明日大设宴，君美首席。两美人捧牙盘，盛明珠十、黄金百两为寿。君美不敢却，但唯唯谢。<br><br>&nbsp;&nbsp;&nbsp;&nbsp;于是剧饮大醉，本无赋诗曰：<br><br>&nbsp;&nbsp;&nbsp;&nbsp;几年兵火接天涯，白骨丛中度岁华。<br><br>&nbsp;&nbsp;&nbsp;&nbsp;杜宇有冤能泣血，邓攸元子可传家。<br><br>&nbsp;&nbsp;&nbsp;&nbsp;当时自诧辽东豕，今日翻成井底蛙。<br><br>&nbsp;&nbsp;&nbsp;&nbsp;一片春光谁是主，野花开满蒺黎沙。<br><br>&nbsp;&nbsp;&nbsp;&nbsp;固虚续吟曰：<br><br>&nbsp;&nbsp;&nbsp;&nbsp;豪杰消磨叹五陵，发冲乌帽气填膺。<br><br>&nbsp;&nbsp;&nbsp;&nbsp;眼前不是无豪杰，身后何须论废兴。<br><br>&nbsp;&nbsp;&nbsp;&nbsp;当道有蛇魂已断，渡江无马识难凭。<br><br>&nbsp;&nbsp;&nbsp;&nbsp;可怜一片中原地，虎啸龙腾几战争。<br><br>&nbsp;&nbsp;&nbsp;&nbsp;其诗大抵类此，则其人可想矣。君美知所吟不能出其右，乃制《喜迁莺》一阕，执杯酬谢于二公，自歌以侑焉。词曰：　　　<br><br>&nbsp;&nbsp;&nbsp;&nbsp;乾坤如昨。叹往事凄凉，长才萧索。景物非非，人民俱换，非是旧时城郭。世事恰如棋子，当局方知难着。胜与败，似一场春梦，何须惊愕。寥落，相见处萍水异乡，烂慢清宵酌。说到英雄，自同梦，涩尽剑锋莲愕，看破浮云变态，休问谁强谁弱，堪叹惜，这一番归去，似辽东鹤。　　　<br><br>&nbsp;&nbsp;&nbsp;&nbsp;明日求归。二人曰：「唐有红线，今有碧线，当令送君也。」至则一好女子，年可十七八，负竹箱随真、文同送君美。青城道上，顾谓曰：「后会难期，请为起舞。」碧线开箱，取白丸四，大如鸡卵，乃雌雄剑也。二人而伸之，飞跃上下。须叟，天地晦冥，风云惨淡，惟于尘埃中见电光翕，交绕互缠。君美股战，行不成步。回望其居，皆陵欲若星，殊无有路。君美乃气不得出，目不得合，常若刃在其颈，心胆俱落。舞罢，失二人所在，独碧线旁立。君美倒皮囊中酒共饮。伺夜握君美手，东南而逝。将三更许抵家，但见金珠在榻，碧线变去久矣，竟不知其何术也。<br><br>&nbsp;&nbsp;&nbsp;&nbsp;猪嘴道人<br><br>&nbsp;&nbsp;&nbsp;&nbsp;洛阳李，少年豪迈，以财雄一乡。常薄游阡陌间。遇心惬目适，虽买一笑，掷钱百万不靳。宣和间，某太守自南郡解印还洛。家富声乐，列屋一宠姬，最殊秀夭丽。西都人家伎妾，虽百数莫能出其右。尝以暮春游名园，玩赏牡丹，偕侣相携穿花径。<br><br>&nbsp;&nbsp;&nbsp;&nbsp;望见，兀兀如痴，寄目不暂瞬。姬亦窥其容状，口虽笑叱而心颇慕之。两人遥相注意，俱不能出言，恨恨而去，明日，又邂逅于别圃，度无由得狎，方寸帻乱，摇摇若风中悬旌，思得暂促膝，成须臾欢，罄百计不就。<br><br>&nbsp;&nbsp;&nbsp;&nbsp;时有猪嘴道人者，售异术于尘中，能颠倒四时生物，人莫能识，独厚遇。忽造门求醉。欣然接纳，深思叩以其事，或能副所欲。乃设宴馔延款，且以诚告。客初难之，请至再四，乃笑曰：「姑试为之。」拜曰：「果遂愿，不敢忘报。」明日，招往城外社坛，四顾无人，拈一片瓦，呵祝移时，以付曰：「吾去矣。尔持此于庭壁间，上下划之，当如愿矣。善藏此瓦，每念至则怀以来。」谨受教。划壁未几，然中开，竦身而入，径趋曲室内，斗帐画屏，极为华美，妇卧其中，宿酲未醒，见人惊起，颜微怒曰：「谁家儿郎，强暴至此！辄入房院，谁引汝来？」却立凝笑不敢言。熟视良久，盖真所愿慕者，妇人亦悟而笑。略道曩事，即登榻共卧，相与极欢。既而曰：「太守且至，即宜引避疾回。后会可期也。」遂循故道而出。壁合如初，瓦故在。手携还家，珍秘于椟。过三日，率一游，每见愈款昵。经累月，杳无人知。<br><br>&nbsp;&nbsp;&nbsp;&nbsp;会其密友贾生者，讶久不相过，意其有奇遇，潜伺所向，迹至社坛侧。觉而舍去。贾随诘问。不能隐，具有始未告之。贾不信，曰：「果尔？吾岂不可往耶！如不吾同，当发其妖幻，首于官，且白某太守。」甚惧，曰：「今日已暮矣。俟明日，同诣道人谋之。」　　<br><br>&nbsp;&nbsp;&nbsp;&nbsp;拂旦往，道人不悦，曰：「机已泄，恐不能神，当作别计。城西某家有园池之胜，能从吾饮乎？」皆曰：「幸甚。」即具酒肴，偕往小饮。一亭前有大假山，道人酒酣，振衣起，举手指划山石，一峰中分。两人就视，见楼台山水，花木靓丽，渔舟从溪上来，碧桃红杏缤纷。方注目间，道人登舟，其去如飞。贾引袖力挽，石缝遽合，伤其指。道人杳无踪矣。他日，两人复至社坛，用前法施之，已无所效，惘然怨侮而归。后访乳医尝出入大守家者，使密叩，姬云：「梦中恍惚与一男子宴私。今久不复然矣。」　　<br><br>&nbsp;&nbsp;&nbsp;&nbsp;张山人<br><br>&nbsp;&nbsp;&nbsp;&nbsp;唐曹王贬衡州时，有张山人技术之士。王常出猎，因得群鹿十余头。围已合，计必擒获。无何失之，不知其处，召山人问之。山人曰：「此是术者所隐。」遂索水，以刀禁之。少顷，于水中见一道士，长才及寸，负囊拄杖，敝敝而行。众人视之，无不见者。山人乃取布针，就水刺道士左足，遂见跛足而行。即告曰：「此人易追，止十余里。」遂命走向北逐之，十余里，果见道士跛足而行，与水中见者状貌同，遂以王命邀之。道士笑而来。山人曰：「不可责怒，但以礼求请之。」道土至，王问：「鹿何在？」曰：「鹿在也。向见诸鹿无故即死，故哀之，所以禁隐，亦不敢放，今在山侧耳。」王遣左右视之，诸鹿隐于小坡而不动。王问其患足之由。曰：「行数里，忽患之。」王召山人与之相视，乃旧识焉。其足寻亦平复。乃是郴州连山观侯生，即从容遣之。<br><br>&nbsp;&nbsp;&nbsp;&nbsp;末期有一客过郴州，寄宿此观。缚马于观门，粪污颇甚。观主见而责之。客大怒，垢骂道士而去。未十日，客忽遇张山人。山人谓曰：「君方有大厄，盖有所犯触。」客即说前日与道士争骂之由。山人曰：「此异人也，为君致祸，却速往辞谢之。不然，不可脱也。彼为雷厄君，今夕所至，当截一柏木，长与身齐，致所卧处，以衣裳盖之，身别处一室，以枣木作钉子七枝钉地，依北斗状，仍建辰位，身居第二星下伏当免矣。」客大惊，登时却回，求得柏木来郴州，宿于山馆，如是设法。半夜，忽大风雨雷电，震于前屋。须臾，电光直入人所止。客伏于星下不敢动。电入屋数四，如有搜获之状，不得而止。比明，前视柏木，已为粉矣。客益惧，奔谢观主，哀求生命。久而方解。谓客曰：「人不可轻也。毒蛇之辈，尚能害人，岂合无状相忤乎。今已舍子矣。」客首罪而去，遂求张山人，厚报之也。<br><br>&nbsp;&nbsp;&nbsp;&nbsp;陈季卿<br><br>&nbsp;&nbsp;&nbsp;&nbsp;陈季卿者，家于江南。辞家十年，举进士不就，羁栖辇下，鬻书判给衣食。尝访僧于青龙寺，遇僧他适，因息于暖阁中以待僧还。有终南山翁亦伺僧归。方拥炉而坐，揖季卿就炉，坐久，谓季卿曰：「日已哺矣，君得无馁乎？」季卿曰：「实饥矣。僧且不在，为之奈何。」翁乃于肘后解一小囊，出药方寸，止前一杯与季卿曰：「粗可疗饥矣。」季卿啜讫，充然畅适，饥寒之苦，洗然而愈。东壁有寰瀛图，季卿乃寻江南路，因长叹曰：「得自滑泛于河，游于洛，泳于淮，济于江，达于家，亦不悔无成而归。&nbsp;」翁笑曰：「此不难致。」乃命僧童折阶前一竹叶，作叶舟，置图中渭水之上，曰：「公但注目于此舟，则如公向来所愿耳。然至家慎勿久留。」季卿熟视之，稍觉渭水波浪，一叶渐大，席帆既张，恍然若登舟。始自渭及河，维舟于禅窟兰若，题诗于南楹云：<br><br>&nbsp;&nbsp;&nbsp;&nbsp;霜钟鸣时夕风急，乱鸦又望寒林集。<br><br>&nbsp;&nbsp;&nbsp;&nbsp;此时辍掉悲且吟，独向莲花一峰立。<br><br>&nbsp;&nbsp;&nbsp;&nbsp;明日次潼关，登岸题句于关门东普通院门云：<br><br>&nbsp;&nbsp;&nbsp;&nbsp;度关悲失志，万绪乱心机。<br><br>&nbsp;&nbsp;&nbsp;&nbsp;下坂马无力，扫门尘满衣。<br><br>&nbsp;&nbsp;&nbsp;&nbsp;计谋多不就，心口自相违。<br><br>&nbsp;&nbsp;&nbsp;&nbsp;已作羞归计，还胜羞不归。<br><br>&nbsp;&nbsp;&nbsp;&nbsp;自陕东凡所经历，一如前愿。旬余至家，妻子兄弟拜迎于门侧。有《江亭晚望诗》题于书斋云：<br><br>&nbsp;&nbsp;&nbsp;&nbsp;立向江亭满目愁，十年前事信悠悠。<br><br>&nbsp;&nbsp;&nbsp;&nbsp;田园已逐浮云散，乡里半随逝水流。<br><br>&nbsp;&nbsp;&nbsp;&nbsp;川上莫逢垂钓叟，浦边难得旧沙鸥。<br><br>&nbsp;&nbsp;&nbsp;&nbsp;不缘齿发未迟暮，吟对远山堪白头。<br><br>&nbsp;&nbsp;&nbsp;&nbsp;此夕，谓其妻曰：「吾试期近，不可久留，即当进棹。」乃吟一章，别其妻云：<br><br>&nbsp;&nbsp;&nbsp;&nbsp;月斜寒露白，此夕去留心。<br><br>&nbsp;&nbsp;&nbsp;&nbsp;酒至添愁饮，诗成和泪吟。<br><br>&nbsp;&nbsp;&nbsp;&nbsp;离歌栖凤管，别鹤怨瑶琴。<br><br>&nbsp;&nbsp;&nbsp;&nbsp;明夜相思处，秋风吹半衾。<br><br>&nbsp;&nbsp;&nbsp;&nbsp;将登舟，又留一章别诸兄弟云：<br><br>&nbsp;&nbsp;&nbsp;&nbsp;谋身非不早，其奈命来迟。<br><br>&nbsp;&nbsp;&nbsp;&nbsp;旧友皆霄汉，此身犹路歧。<br><br>&nbsp;&nbsp;&nbsp;&nbsp;北风微雪后，晚景有云时。<br><br>&nbsp;&nbsp;&nbsp;&nbsp;惆怅清江上，区区趑试期。<br><br>&nbsp;&nbsp;&nbsp;&nbsp;一更后复登叶舟，泛江而逝。兄弟妻子恸哭于家，谓其鬼物矣。一叶漾漾，遵旧途，至于渭滨。乃赁乘复游青龙寺，宛然见山翁拥炉而坐。季卿谢曰：「归则归矣，得非梦乎！」翁笑曰：「后六十日方自知。」时日将晚，僧尚不至。翁去，季卿还主人。后二月，季卿之妻子，赍金帛自江南来谓：「季卿厌世矣，故来访之。」妻曰：「某月某日归。是夕作诗于西斋，并留别二章。」始知非梦。明年春，季卿下第东归，至禅窟及关门兰若，见所题两篇，翰墨尚新。后年季卿成名，遂绝俗，入终南山去。<br>