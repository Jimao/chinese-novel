&nbsp;&nbsp;&nbsp;&nbsp;蓬莱宫娥<br><br>&nbsp;&nbsp;&nbsp;&nbsp;嘉兴府治东石狮巷，有朱姓者，年二十余，训蒙为业，状貌虽陋，而风神自雅。隆庆春，一日，道经南城下，花雨蒙蒙，柳风。展转之间，神情恍惚，渐至海月楼西，竟迷去路。心正惊疑，忽有二女童施礼于前，曰：「奉主母命，邀先生过山。」朱曰：「素昧识荆，得非邀之错耶？」女童曰：「至当自知，幸弗多却。」朱与偕行。但见崇山峻岭，路极崎岖。夹道桃株，鸟音嘈杂。自念生长郡内，不意有此佳境。更进里许，入一洞门，遥望楼殿玲珑，金玉照耀。两度石桥，方抵其处。屏后出一仙娥，霞帔霓裳，降阶而迎。登殿叙礼，引入内室坐定，女童进茶讫。朱才问娥姓字，娥晒曰：「妾乃蓬莱宫中人也。邀君欲了夙世之缘，不烦骇问。」顷间开宴，酒肴罗致。娥与朱促席畅饮，因制《贺新郎》一词，命女童歌以侑觞。其词曰：　　　<br><br>&nbsp;&nbsp;&nbsp;&nbsp;「花柳绕春城。运神工，重楼叠宇，顷刻间成。绿水青山多宛转，免教鹤怨猿惊。看来无异旧神京。虑只虑佳期不定。天从人愿，邂逅多情。相引处，佩声声。等闲回首远蓬瀛。呼小玉，旋开锦宴，谩荐兰羹，须信是，琼浆一饮，顷令百感俱生。且休道，尘缘易尽。纵然云收雨散，琵琶峡，依旧凤月交明。念此会，果非轻。<br><br>&nbsp;&nbsp;&nbsp;&nbsp;酒阑夜静，娥荐枕席，曲尽鱼水之乐。<br><br>&nbsp;&nbsp;&nbsp;&nbsp;逮晨，朱谓娥曰：「仆承款爱，甚欲留连。但家君颇严，不归恐致深罪。愿朝去暮来可也。」娥愀然曰：「灵境难逢，佳期易失。妾因与君夙缘未了，故移洞府于人间，委仙姿于凡客耳。正议久交，何即请去？」朱唯而止。<br><br>&nbsp;&nbsp;&nbsp;&nbsp;三日后，朱复恳归。娥乃设宴正殿，铺陈饮馔，比昨愈奇，且丰。劝朱酩叮。将彻时，出一锦轴，展于净几，写诗十绝以赠，各挥涕而别。仍命女童送朱出洞。<br><br>&nbsp;&nbsp;&nbsp;&nbsp;忽风雨暴至，云雾晦冥，咫尺莫辨，不觉失足堕于山下。须臾，天开云朗。乃颠扑北城岑寂之处，宛若梦觉。归述其事，父以少年放逸，迷宿花柳中，假此自掩耳，欲责之。朱不得已，出锦轴呈父。父见云章灿烂，信非凡笔，怒始少释。<br><br>&nbsp;&nbsp;&nbsp;&nbsp;时求玩者甚众，因彔诗于后焉。其一：<br><br>&nbsp;&nbsp;&nbsp;&nbsp;三山窈窕许飞琼，伴我来经几万程。<br><br>&nbsp;&nbsp;&nbsp;&nbsp;好与清华公子会，不妨玄露谩相倾。<br><br>&nbsp;&nbsp;&nbsp;&nbsp;其二：<br><br>&nbsp;&nbsp;&nbsp;&nbsp;壶天移傍郡城壕，云自飞扬鹤自巢。<br><br>&nbsp;&nbsp;&nbsp;&nbsp;千载偶偕尘世愿，碧桃花下共吹萧。<br><br>&nbsp;&nbsp;&nbsp;&nbsp;其三：<br><br>&nbsp;&nbsp;&nbsp;&nbsp;海外三山十二楼，弱流环绕不通舟。<br><br>&nbsp;&nbsp;&nbsp;&nbsp;此身也解为云雨，迢递鸾驾携李游。<br><br>&nbsp;&nbsp;&nbsp;&nbsp;其四：<br><br>&nbsp;&nbsp;&nbsp;&nbsp;涧水流杯出凤台，引将刘阮入山来。<br><br>&nbsp;&nbsp;&nbsp;&nbsp;春怀何事难拘束，谩被东风吹得开。<br><br>&nbsp;&nbsp;&nbsp;&nbsp;其五：<br><br>&nbsp;&nbsp;&nbsp;&nbsp;海天漠漠彩鸾飘，争奈文萧有意邀。<br><br>&nbsp;&nbsp;&nbsp;&nbsp;自分不殊花夜合，含香和露乐深宵。<br><br>&nbsp;&nbsp;&nbsp;&nbsp;其六：<br><br>&nbsp;&nbsp;&nbsp;&nbsp;莫道仙凡各一方，须知张硕遇兰香。<br><br>&nbsp;&nbsp;&nbsp;&nbsp;春风尝恋人间乐，底事无心问海棠。<br><br>&nbsp;&nbsp;&nbsp;&nbsp;其七：<br><br>&nbsp;&nbsp;&nbsp;&nbsp;百雉斜莲一道开，为君翻作雨云台。<br><br>&nbsp;&nbsp;&nbsp;&nbsp;高情仿佛襄王事，宋玉如何不赋来。<br><br>&nbsp;&nbsp;&nbsp;&nbsp;其八：　　　<br><br>&nbsp;&nbsp;&nbsp;&nbsp;湖柳青青花蒲枝，可怜分手艳阳时。<br><br>&nbsp;&nbsp;&nbsp;&nbsp;离宫谩自添离思，瞒得封姨不我知。<br><br>&nbsp;&nbsp;&nbsp;&nbsp;其九：　　　<br><br>&nbsp;&nbsp;&nbsp;&nbsp;阳台后会已无期，眉上春云不自知。<br><br>&nbsp;&nbsp;&nbsp;&nbsp;那更灵官传晓令，含情骑鹄强题诗。<br><br>&nbsp;&nbsp;&nbsp;&nbsp;其十：　　　<br><br>&nbsp;&nbsp;&nbsp;&nbsp;驱山缩地迥尘衰，从此交情事不关。<br><br>&nbsp;&nbsp;&nbsp;&nbsp;他日离愁何处慰，暂将三塔作三山。<br><br>&nbsp;&nbsp;&nbsp;&nbsp;后事竟息，轴亦寻失去。不知其为何仙也。<br><br>&nbsp;&nbsp;&nbsp;&nbsp;陶尹二君传<br><br>&nbsp;&nbsp;&nbsp;&nbsp;唐大中初，有陶太白、尹子虚二老人，相契为友。多游嵩、华二峰，彩松脂茯苓为业。二人因携酿酝，陟芙蓉峰，寻异境，息于大松林下，因倾壶饮。闻松梢有二人抚掌笑声，二公起而问曰：「莫非神仙乎？岂不能下降而饮斯一爵？」笑者曰：「吾二人非山精水魅。仆是秦之役夫，彼即秦宫女子，闻君酒馨，颇思一醉。但形体改易，毛发怪异，恐子悸栗，未能便降。子但安心，徐待，吾当返穴易衣而至。幸无遽舍我去。」二公曰：「敬闻命矣。」遂久伺之。忽松下见一丈夫古服严雅，一女子鬟髻彩衣，俱至。二公拜谒，忻然还坐。顷之，陶君启：「神仙何代人，何以至此？既获拜侍，愿法未悟。」古丈夫曰：「余，秦之役夫也，家本秦人。及稍成童，值始皇帝好神仙术，求不死药。因为徐福所惑，搜童男童女千人，将之海岛。余为童子，乃在其选。但见鲸涛蹙雪，蜃阁排空，石桥之柱欹危，蓬岫之烟沓渺。恐葬鱼腹，犹贪雀生，于危难之中，遂出奇计，因脱斯祸。归而易姓，业懦，不数年，中有遭始皇煨烬典坟，坑杀儒士，缙绅泣血，簪绂悲号。余当此时，复在其数。时于危惧之中，又出奇计，乃脱斯苦。又改姓氏，为版筑。夫又遭秦皇信妖妄，遂筑长城。西起临桃，东之海曲。胧雁悲画，塞云烟空。乡关之思魂飘，沙碛之劳力竭，堕趾伤骨，陷雪触冰。余为役夫，复在其数。遂于辛勤之中，又出奇计，得脱斯难。又改姓氏，而业工乃属。秦皇帝崩，穿凿骊山，大修茔域&nbsp;玉墀金砌，珠树琼枝，绮殿锦官，云楼霞阁。工人匠石，尽闭幽隧，念为工匠，复在数中，又出奇谋，得脱斯苦。凡四设权奇之计，俱脱大祸。知不遇世，遂逃此山，食松脂木实，乃得延龄耳。此毛女者，乃秦之宫人，同为殉者。余乃同与脱骊山之祸，共匿于此。不知于今经几甲子耶」」二子曰：「秦于今世继正统者，九代千余年。兴亡之事，不可历数。」二公遂俱稽颡曰：&nbsp;「余二小子，幸遇大仙。多劫因依，使今谐遇。金丹大药，可得闻乎？」古丈夫曰：「余本凡人，但能绝其世虑。因食木实，乃得凌虚。岁久日深，毛发钳绿，不觉生之与死，俗之与仙，鸟兽为邻，同乐，飞腾自在，云气相随，亡形得形，无情无性，不知金丹大药为何物也？」二公曰：「敬闻命矣。」饮将尽，古丈夫折松枝，叩玉壶吟曰：<br><br>&nbsp;&nbsp;&nbsp;&nbsp;饵柏身轻叠嶂间，是非无意到尘寰。<br><br>&nbsp;&nbsp;&nbsp;&nbsp;冠裳暂备论浮世，一饷云游碧落闲。<br><br>&nbsp;&nbsp;&nbsp;&nbsp;毛女继和曰：<br><br>&nbsp;&nbsp;&nbsp;&nbsp;谁知古是与今非，闲蹑青霞到翠微。<br><br>&nbsp;&nbsp;&nbsp;&nbsp;萧管秦楼应寂寂，彩云空惹薜萝衣。<br><br>&nbsp;&nbsp;&nbsp;&nbsp;古丈夫曰：「吾与子邂逅相遇，那无恋恋耶？吾有万岁松脂、千秋柏子少许，汝可各分饵之，亦应出世。」二公捧受拜荷，以酒吞之。二仙曰：「吾当去矣。善自道养，无令漏泄伐性，使神气暴露于窟舍耳。」　　<br><br>&nbsp;&nbsp;&nbsp;&nbsp;二公拜别，但觉超然，莫知其踪去矣。旋见所衣之衣，因风化为花片、蝶翅，而扬空中。陶尹二公今巢居莲花峰上，颜脸微红，毛发尽绿。云台观道士，往往遇之，亦时细话得道之来由尔。柳归舜传<br><br>&nbsp;&nbsp;&nbsp;&nbsp;柳归舜传<br><br>&nbsp;&nbsp;&nbsp;&nbsp;吴兴柳归舜，隋开皇二十年，自江南抵巴陵。大风吹至君山下，因维舟登岸，寻小径，不觉行四五里。兴酣，逾越溪涧，不由径路。忽道旁有一大石，表里洞彻，圆而砥平。周匝六七亩，其外尽生翠竹。圆大如盎，高百余尺，叶曳白云，森罗映天。清风徐吹，戛为丝竹音。石中央又生一材，高百尺，条干僵阴为五色，翠叶如盘，花径尺余，色深碧蕊深红。异香成烟，着物霏霏。有鹦鹉数千，翱翔其间，相呼姓字，音旨清越。有名武游郎者，有名阿苏儿者，有名武仙郎者，有名自在先生者，有名踏莲露者，有名凤花台者，有名戴蝉儿者，有名多花子者。或有唱歌者曰：「吾此曲，是汉武钧弋夫人常所唱。词曰：『戴蝉儿，分明传与君王语。建章殿里未得归，朱箔金缸双凤舞。』」名阿苏者曰：「我忆阿娇深宫不泪时唱曰：『昔请司马郎，为作长门赋。徒使费百金，若王终不顾。』」又有诵司马相如大人赋者曰：「吾初学赋时，为赵昭仪抽七宝钗横鞭，余痛不彻。今日诵得，还是终身一艺。」名武游郎者曰：「余昔见汉武帝，乘郁金揖，泛积翠池。自吹紫玉萧，音韵朗畅，帝意欢适。李夫人歌以随。歌曰：『顾鄙贱，奉恩私，愿吾君，万岁期。』&nbsp;」又名武仙郎者问归舜曰：「君何姓氏行第？」归舜曰：「姓柳，第十二，曰柳十二。」「自何许来？」归舜曰：「吾将至巴陵。遭风泊舟，兴酣至此耳。」武仙郎曰：「柳十二官偶因遭风，得臻异境，此所为因病致妍耳，然下官禽鸟，不能致力生人。为&nbsp;下转达桂家三十娘子。」因遥呼曰：「阿春，此间有客。」　　<br><br>&nbsp;&nbsp;&nbsp;&nbsp;即有紫云数片，自西南飞来，去地丈余，云气渐散。遂见珠楼翠幕，重槛飞槛，周匝石际。一青衣自中出，年始十三四，身衣珠，颜甚姝美。谓归舜曰：「三十娘子使阿春传语郎君，贫居僻远，劳此检校，不知朝来食否？请垂略坐，以具蔬馔。」即有捧水精床出者，归舜再让而坐。阿春因教凤花台鸟：「何不看客。三十娘子以黄郎不在，不敢接对郎君。汝若等闲，似前度受捶。」　　<br><br>&nbsp;&nbsp;&nbsp;&nbsp;有一鹦鹉即飞至曰：「吾乃凤花台也。近有一篇，君能听乎？」归舜曰：「平生所好，实契所愿。」凤花台乃曰：「吾昨过蓬莱玉楼，因有一章诗曰：　　　<br><br>&nbsp;&nbsp;&nbsp;&nbsp;露接朝阳生，海波翻水晶。<br><br>&nbsp;&nbsp;&nbsp;&nbsp;玉楼瞰寥廓，天地相照明。<br><br>&nbsp;&nbsp;&nbsp;&nbsp;此时下栖止，投迹依旧楹。<br><br>&nbsp;&nbsp;&nbsp;&nbsp;顾余复何忝，日侍群仙行。」　　　<br><br>&nbsp;&nbsp;&nbsp;&nbsp;归舜曰：「丽则丽矣。足下师乃谁人？」凤花台曰：「仆在王母左右一千余岁。杜兰香教我真篆，东方朔授我秘诀，汉武帝求大中大夫，遂在石渠署。见杨雄、王褒等赋颂，始晓箴论。王莽之乱，方得还吴。后为朱然所得，转移陆逊，复见机云制作，方学缀篇什。机云被戮，便至于此。殊不知近日谁为宗匠？」归舜曰：「薛道衡，江总也。」因诵数篇示之。凤花台曰：「近代非不靡丽，殊少骨气。」俄而，阿春捧赤玉盘，珍羞万品，目所不识，甘香裂鼻。饮食讫，忽有二道士自空飞下，顾见归舜，曰：「大难得与鹦鹉相对，君非柳十二乎？君船以风便索君甚急，何不促回？」因投一尺绮，曰：「以此掩眼，即去矣。」归舜从之，忽如身飞，却坠巴陵达舟所，舟人欲发。问之，失归舜已三日矣。<br><br>&nbsp;&nbsp;&nbsp;&nbsp;后却至此泊舟寻访，不复再见也。<br><br>&nbsp;&nbsp;&nbsp;&nbsp;元藏几<br><br>&nbsp;&nbsp;&nbsp;&nbsp;处士元藏几，自言后魏清河孝王之孙也。隋炀帝时，官任奉信郎。大业九年，为过海使判官。无何风浪坏船。黑雾四合，同济者皆不免，而藏几独为破木所载。殆经半月，忽达于洲岛间。洲人问其从来、则瞀然具以事告。洲人曰：「此沧洲，去中国已数万里。」乃出菖蒲花桃花酒饮之，而神气清爽。<br><br>&nbsp;&nbsp;&nbsp;&nbsp;其洲方千里，花木常如二月，地上宜五谷，人多不死。出凤凰、孔雀，灵牛、神马之属；更产分蒂瓜，长二尺，其色如椹，二颗二蒂。有碧枣、丹栗，皆大如梨。其洲人多衣缝掖衣，戴远游冠。与之话中国事，则历历如在目前。所居或金阙银台、玉楼紫阁。奏萧韶之乐，饮香露之醑。洲上有久视之山，山下出澄水泉。其泉阔一百步，亦谓之流渠，虽投之金石，终不沉没，故洲人以瓦铁为船肪。更有金池，方十数里，水石泥沙，皆如金色，其中有四足鱼。又有金莲花，洲人研之如泥，以间彩绘，光辉焕烂，与真无异，但不能拒火而已。更有金茎花如蝶，每微风至，则摇荡如飞，妇人竞彩之以为首饰，且有语曰：「不戴金茎花，不得在仙家。」更以强木造船，其上多饰珠玉，以为游戏。强木，不沉木也，方一尺，重八百斤，巨石缒之，终不没。<br><br>&nbsp;&nbsp;&nbsp;&nbsp;藏几淹留既久，忽念中国。洲人遂制凌风舸以送焉。激水如箭，不旬即达于东莱。问其国，乃皇唐也；询其年号，即贞元也；访其乡里，棒芜也；追其子孙，疏属也。有隋大业元年至贞元年末，已二百年矣。<br><br>&nbsp;&nbsp;&nbsp;&nbsp;有二鸟，大类黄鹏，每翔翥空中，藏几呼之即至，或令衔珠，或令受人语。乃谓之转言鸟，出沧洲也。<br><br>&nbsp;&nbsp;&nbsp;&nbsp;藏几工诗、好酒，混俗无拘检，十数年间，遍游江表，人莫之知。而赵归真常与藏几弟子九华道士叶通微相遇，求得其实。归真以藏几之异备奏上，上令谒者赍手诏急征。及至中路，忽然亡去，谒者惶恐即上疏具言其故。上览疏咨嗟曰：「朕不如明皇帝，以降异人。」后有人见藏几泛小舟于海上，至今江表道流，大传其事焉。<br><br>&nbsp;&nbsp;&nbsp;&nbsp;唐宪宗<br><br>&nbsp;&nbsp;&nbsp;&nbsp;唐宪宗好神仙不死之术。元和五年，内给事张维则自新罗国回，云于海中泊山岛间，忽闻鸡犬鸣吠，似有烟火，遂乘月闲步。约及一二里，则见花木，楼台殿阁，金户银阙，其中有数公子，戴章甫冠，衣紫霞衣，吟啸自若。维则知其异，遂请谒。公子曰：「汝何所从来？」维则具言其故。公子曰：「唐皇帝，乃吾友也。当汝旋去，愿为传语。」俄而，命一青衣捧出金龟印以授维则，乃置之于宝匣。复谓维则曰：「致意皇帝。」维则遂持之还舟中。回顾旧路，悉元踪迹。金龟印长五寸，上负黄金玉印，面方一寸八分，其篆曰「凤芝龙木受命无疆」。<br><br>&nbsp;&nbsp;&nbsp;&nbsp;维则至京师，即具以事上进。宪宗曰：「朕前生岂非仙人乎？」及览金龟印，欢异良久，但不能谕其文耳。因缄以紫泥玉锁置于帐内。其后往往见五色光，可长丈余。是月，寝殿前连理树上，生灵芝二株，宛如龙凤。宪宗因叹曰：「凤芝龙木，宁非此兆乎？」　　<br><br>&nbsp;&nbsp;&nbsp;&nbsp;时，又有处土伊祁玄解，缜发童颜，气息香洁，常乘一黄牝马，才三尺高，不啖刍粟，但饮醇酎，不施缰辔，惟以青毡籍其背，常游历青兖间。若与人款曲，话千百年事，皆如目击。帝知其异人，遂令密诏入宫内。馆于九华之室，设紫茭之席，饮龙膏之酒。紫茭席，类茭叶，光软香静，夏凉冬温。龙膏酒，黑如纯漆，饮之令人神爽。此本鸟戈山离国所献也。鸟戈山离国，见班固西京赋。帝每日亲自访问，颇加敬仰。而玄解鲁朴，未尝娴人臣礼。帝因问之曰：「先生春秋高而颜色不老，何也？」玄解曰：「臣家于海上种灵草食之，故得然也。」即于衣间出三等药实，为帝种于殿前。一曰双麟芝，二曰六合葵，三曰万根藤。双鳞芝，色褐，一茎两穗，穗形如麒，头尾悉具，其中有子如琴瑟焉。六合葵，色红而叶类于葵。始生，六茎其上，合为一株，共生十二叶，内出二十四花。花如桃花，而一朵千叶，一叶六影，其成实如相思子。万根藤，一子而生万根。枝叶皆碧，钩连盘曲，荫一亩。其状类芍药，而蕊色殷红，细如丝发，可长五六寸。一朵之内，不啻千茎，亦谓之绛心藤。灵草既成，人乃莫见。而玄解请帝自彩饵之，颇觉神验，由是益加时礼重焉。<br><br>&nbsp;&nbsp;&nbsp;&nbsp;遇西域有进美玉者，一圆一方，径各五寸。光彩凝冷，可鉴毛发。时玄解方坐于帝前，熟视之，曰：「此一龙玉也，一虎玉也。」惊而问曰：「何谓龙玉虎玉也？」玄解曰：「圆者龙也，生于水中，为龙所宝。若投之于水，必有霓虹出焉。方者虎也，生于岩谷，为虎所宝。若以虎毛拂之，紫光迸逸，而百兽慑服。」帝异其言，遂令尝之，各如所说。询得玉之由，使人曰：「一自渔者得，一自猎者获。」帝因命取龙虎二玉，以锦囊盛之于内府。<br><br>&nbsp;&nbsp;&nbsp;&nbsp;玄解将还东海，亟请于帝，未许之。遇宫中刻木作海上三山，彩绘华丽，间以珠玉。帝元日与玄解观之。帝指蓬莱曰：「若非人仙，朕无由得及是境。」玄解笑曰：「三岛咫尺，谁日难及？臣虽无能，试为陛下一游，以探物象妍丑。」即踊体于空中，渐觉微小，俄而入于金银阙内。左侧连声呼之，竟不复有所见。帝追思叹恨，近成赢疹。因号其山为藏真岛，每诘旦，于岛前焚凤脑香，以崇礼敬。后旬日，青州奏云：「玄解乘黄牝马过海矣。」　　<br>