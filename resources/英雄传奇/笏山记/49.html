　　捷书报至紫霞，王大喜。丁推善晋爵，铁山伯绍经、绍纬加兵部主事衔，仍留参军务，绍玉以下各增一秩。时香香已将香得功解回紫都，王御午朝门受俘。指得功骂曰：“朕在黄石，待汝不薄，何故负恩造反，使我黄石庐井邱墟，子女离散。今日再擒，是天不欲使贰心臣完首领也。不知曾有悔心否。”得功曰：“臣少受知绍王，当时忍辱就降，原欲取黄石以报主恩也。乃天心靳臣，使臣不获完其志愿，是负绍王，非负大王也。虽然，臣功未成，臣心不贰，大丈夫卒于所事，之死靡他，心行俱完，何悔之。有请速加刑，无相咒詈。”王大怒，令武士牵出外教场挂树顶，以乱箭射之。武士牵而去，左丞相花容言于王曰：“此人义勇过人，不可杀也。”王曰：“昔十字坡被擒，老韩陵欲杀之，朕怜其勇，带回黄石，赏赉丰隆，卒之潜引绍军，祸我黄石，致为韩陵所笑。是反覆小人也，不杀之，待如何。”花容曰：“窃闻得功从黄石归后，呼家宝谮于潜光，故潜光恶遇之，时复愧以微词，又为海深太康所忌，屡欲自颈，此正志士操心危虑患深之日，与昔者异矣。王且缓其死，待臣以口舌折其心，明俾前之忠于绍者，今忠于我。昔武乡侯知魏延有反骨，而犹用之，岂不以才不易得乎。臣愿收置帐下，必能使之不负臣。不负臣，即不负国也。”王许之，乃以香得功暂下丞相府狱。　　余余就狱中见得功曰：“曩者言于王，欲释将军回国矣，将军何以报我。”得功蹙然曰：“得功不归矣。若相公加惠得功，使得功就刑西市，死且不朽。如必驱得功而就戮于故国，则身名俱丧，何以报相公。”余余曰：“以将军忠义薄云汉，我君臣既不得与将军同事，断不忍加害于将军，故去住一由将军，非必驱将军而就死地也。且闻绍王待将军厚，故将军往岁犹思取黄石以报绍王，况胜败军家恒事，岂绍王不念旧德而必以怨毒加将军乎，恨我国无将军其人耳。有将军其人，即割地以赎将军亦所不惜，惟将军三思之。”得功沉吟了一会，不觉泫然流涕曰：“俘虏之余，本无心求活，相公知得功者也。若果不肯成得功名，愿为帐下小卒，出肝脑以报相公。”余余曰：“昔管仲奋起囚车之下，犹能一匡九合，以显功名，谈者至今藉藉。倘将军果能感激义气，弃暗投明，不负娭家。娭家亦因将军而不负君国。善终善始，岂不美哉。所惧者，故君之义难释，新主之泰未交，故不敢强将军耳。”得功曰：“得功自黄石逃回，见杀于绍王者屡矣。君以草芥视臣，臣不得不以寇雠视君。委贽事人，从今日始，前事不足道也。”言已，拜于阶下。余余使左右扶起之，去其缧绁，引至神武帐前，更衣与诸军士相见。先是，余余与无知俱居璇枢府，亦造有外相府，凡军国大事，有不便于朝议者，则集相府议之。府中设有神武帐，选雄杰之士居之，名神武军。时得功虽降，常惧朝中文武，以反覆小人见诮。乃请于余余，且勿授职。余余使暂充神武军，而给予独厚，遂安焉。　　却说司马恭败绩，香得功被擒，事闻潜光，急聚文武相议。多以为敌氛方盛，且据四旁，以窥伺我，宜据险固守，以为后图。兵部侍郎缪方曰：“以三眉之众，威不能加一铁山小乡，何以成王业。且山源乘铁山之败，越石表以掠绍右诸乡，为唐埗爪牙，又不可不急讨者也。臣以为我邦兵力正盛，不宜以小挫馁军心。宜遣大将雄师，先克铁山，而乘势取唐埗、石棋。前据凌沟，后据双角，然后徐图东南。所谓进可战而退可守者，岂区区洒铁山之辱已哉。”潜光曰：“善。”复以缪方之语，语家宝。家宝曰：“西人狡险，未可与争。不如以大军掠夷庚、苦竹，直至笏东，以断紫霞、黄石之路，此为上策。”潜光不听，召大将军尹百全，谓之曰：“孤以妖书之故，大义灭亲，而铁山丁推善劫我法场，焚我庐井，败司马之师，降得功之众，孤欲御驾亲征，以国事暂委将军，将军岂无意乎。”即命左右赐御酒三杯，百全顿首曰：“量铁山小寇，何烦圣驾，不以臣为驽钝，愿率部下偏裨，斩推善之首，以释王忧。”潜光曰：“以将军忠义代孤一行，不愁辱国矣。”乃使缪方、绍春华为行军参谋，弗江为先锋，马步军共五万杀奔铁山。<br><br>　　丁推善闻报大惊，即奏闻紫都。王集文武议御敌之策。花容曰：“本欲再养军力一年，始图大举，今不可待矣。”王乃驾幸教场，大集诸将，各点验所部军马，挑选壮健，除老弱及镇守不能移动的，得十万人。内教场女兵能移动的，得二万人。花容言于王曰：“铁山一失，凌沟以内非我有矣，此处须臣自行。”无知曰：“相公出纳丝纶，不可离王左右。如不以无知为不肖，愿代相公一行。”花容曰：“相公自行，国之福也。但此地在固守，不在轻进，盖守即进也，慎无忘娭家言。”无知笑曰：“可守则守，可进则进。但求破敌而已。娭家以为进亦守也。”花容不悦而退。即日点女军三千，男军二万。时解意侯白雪燕、妩媚侯可足足、神棒将军绍秋娥、神箭将军乐更生属焉。参游官山明、田麟、老虎变、绍士雄及偏裨以下六十人，俱分隶麾下。王饯于都门，赐御酒三杯，上方剑一佩，无知拜谢天恩，即日起行。明日，又使人赉敕黄石，使多智侯可娇鸾以镇南将军之职，率亲义侯可当、忠义侯韩杰、集义侯可松龄，尽发竹山、黄石之兵，大举伐绍。密令先夺韩二十乡据之，以逼眉京，然后伺机会，破钩镰，夺十字关，直捣碣门。又使人赉敕无力，使无力公赵公挪，以征东大将军之职，率本庄庄勇，及白狼将军范百花、横窖将军赵春桃，大举伐绍。渡乌沟，从蓬婆、大寅、横梼、碣门，遂乘间取十三绍乡。又使伏魔伯白万宝、神刀将军窦小端，各率女兵一千、男兵一万，出夷庚、苦竹之间，择险隘屯之，为黄石无力两路接应。一一分拨去了。<br><br>　　是夜笃孝侯绍龙飞入见余余曰：“我军大举伐绍，岂以龙飞只堪取怜宫阃，疆场之事非所长乎。何人皆攘臂去，我独顾影怜也。”余余曰：“无知、万宝、公挪、娇鸾皆旁敲侧击之军耳，五花八门乱其耳目。使彼四旁不能相顾，然后以重兵声罪致讨，此破眉山之大局也。但主是军者，其人难得，故尚俟踌躇。”龙飞曰：“何等样人才胜此任？”余余曰：“但得持重之将，不以胜为喜，不以败为羞，撼之而不动，吓之而不惊，娭家以为非娘娘无以副其选。但欲得一熟谙敌情之将为前锋，二三智谋之士参帷幄，大事成矣。”龙飞曰：“不用娭家则已，如用娭家，娭家以为折冲尊俎，不如折冲于寸心。但得一二能书之人，草露布，记军籍，足矣。谋士纷纭，乱人心曲。至于熟谙敌情之将，惟相公自择焉。”言罢辞去。余余使人谓香得功曰：“晋绍存亡，在此一举，正大丈夫功名争奋之时，娭家欲以将军属笃孝侯。但其人军令太严，威重情轻，违之莫可挽救，将军其勉之，慎无自取杀身，负娭家期望之美意。”　　明日，旨下，以笃孝侯绍龙飞为讨逆大元帅。存侯可炭团、擒虎伯、可香香、马前伯张银银、马后伯张铁铁，皆属焉。以降将香得功为前部先锋，以可大郎、可大绅为行军书记。即日，各率部下偏裨，及九云诸司，下教场操演，点男女兵共七万。择凝命元年八月辛巳出师。先一夜，王幸秘华宫为龙飞宴饯。越日，同辇出都门以宠之。复饯于伏虎之旁，赐上方剑，金连琐嵌珠蝴蝶甲，珠缨攒凤镂金点翠盔，桃花御马一匹，许便宜行事。炭团、香香、银银、铁铁亦各赐御酒三杯，甲胄全副。午时三刻，放炮起行。余余、杏英，及韩腾、可介之斗腾骧，再送里余而返。王以女兵二千属杏英，使屯双角山，更以男兵三千助。韩腾令进屯石杵岩，如温平诸乡有不服者，即灭之，而取其地，而巡绰玉带泉如故。