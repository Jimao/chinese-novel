　　王回紫都，先行泮宫授戫之礼，然后临朝受贺。丞相花容首奏香得功火林箐擒春华、窥碣门诸大功，王乃封为维新伯。又奏乐更生以三百骑劫司马恭之军，昼伏夜出，布为疑兵，恭西出则更生劫其东，恭东出则劫其西，前出劫后，后出劫前，相持十余昼夜，故公挪大军得直破十三绍乡而无所牵制者，更生之力也；王乃封更生为自如伯，仍官六宫总管司。又奏绍秋娥持一棒，夺小眉，擒陶豹，诛绍丙，冒险逾碣山，身先士卒，其功不小；王乃封秋娥为着翅伯。其余封赉有差。花容又奏尹百全不肯降服，不如杀之以成其名。王踌躇未决。忽黄门官奏无力公赵公挪，多智侯可娇鸾，各解囚车十余辆，在紫垣门候旨。王大喜，立宣二妃上殿。王慰劳备至，公挪奏部下赵联、赖仁化、毛果、毛敢、石蛟、山贵之功，娇鸾亦奏三侯及斗艮山、奇亮功、玉鲸飞、玉鹏飞之功，王乃升赵联、鲸飞、鹏飞为副总兵，余俱升游击之职，黄石三侯，各赐名马一匹、玉带一围。连日赐宴诸文武。　　王召多情侯绍潜光，宴于殿左，笑曰：“记得与卿盟于乌沟，朕言天命有归，劝卿早求淑女，生子生孙，长保绍祚，卿忘之乎。口血未干，袭朕黄石，今日悔乎，否也。”只见潜光之侧，立着一个白髯老者，对曰：“天命者，天未尝谆谆命之，幸而胜，则曰天命在是，不幸而败，则曰天命不在是耳。臣君臣待罪明廷，不幸而已，何悔之有。至于乌沟之役，与无力盟非与黄石盟也。今日国破家亡，寄命左右，王当怜臣，生臣以葆圣德，不宜以往事愧臣也。”王闻语愕然。问潜光曰：“此老者，何人也？”潜光曰：“此臣陪臣丁勉之也。老而耄，出语多不伦，王谅之。虽然疾风知草，今日惟此一人，生死随臣，不忍相弃。”王曰：“忠臣也。”乃赐坐于潜光之旁而赉之酒。王又曰：“昔者韩腾降卿，卿使刺客刺之，今卿居私第，亦惧刺客否。”潜光惊得魂不附体，俯首不能答。勉之从容对曰：“臣主不能容一韩腾，所以亡也；王能容臣主，所以兴也。”王笑曰：“能言之士也。”乃赐潜光第于九如坊，与可芳蕤、玉和声之第相邻。　　一日，刑部侍郎可芳蕤奏曰：“绍囚四十余人，尹百全昨夜自颈而死，其余何以处置。”王曰：“择其有才可任事者授以官，余俱放归田里。但尹百全有大将之才，不肯为朕用，始终忠于绍氏，此笏山第一流人物，可令礼部臣，备礼厚葬，朕亲往祭之。”芳蕤领旨而退。时无知奏曰：“今笏山中外一家，宜用中原法，分地筑城，以垂久远。”王乃使花容绘图以进，其法改乡为邑，邑名仍乡名之旧，如永定乡改为永定邑之类。每邑设一邑令，十邑为关，关设关守，以五关为道，道设太守，共分十道。凌沟以内，由黄婆至夷庚，共五十邑，为白藤道。由苦竹至花邬，共五十三邑，为黄石道。由端木至铁山，共四十九邑，为程野道。以十三绍连石表内，共五十一邑，为右眉道。由唐埗至温平，共五十五邑，为双角道。中眉连碣门内外，至十字关，共五十邑，为中眉道。二十韩至寅邱，四十八邑，为左眉道，此为内七道。凌沟以外，由丫叉至横窖，共五十一邑，为无力道。由两头至新泉，共四十七邑，为凌沟道。由长阪至绣旗，共四十五邑，为槎槎道。此为外三道。共四百九十九邑，十道，五十关。又设三大镇，以碣门为中大镇，铁山为右大镇，寅邱为左大镇，镇以一大将守之。王大喜，使余余率户工两部官，照图画地，各筑城池。乃召龙飞等还都，而以韩杰守中镇，可当守右镇。而调丁推善还都，韩腾、杏英守左镇。而调可松龄还都，共守玉带泉。以绍经为凌沟太守，绍纬为白藤太守，山维周为双角太守，丁勉之为黄石太守。而全道粮税，尽归黄石侯玉寿官。以进士端木参云、许骈、杨然、梅占魁、花寿安、韩归昌暂署程野、右眉、中眉、左眉、无力、槎槎六道太守。又使伏魔伯白万宝于紫垣峰第二重，造中垣殿交泰宫，以居玉后。左造七宝宫，以居娇鸾。右造九华宫，以居公挪。<br><br>　　笏山既定，自是偃武修文，国家无事。一日，署槎槎太守韩归昌奏：“槎槎径外通蒙化，恐有外奸，引山外人窥伺我邦，须得亲信谨密之人守之。王乃使横窖将军赵春桃往守槎槎，以其婿蒙伯衡副之。连日，又接白藤太守绍纬的本章，言：“韩水杀了黑齿邑令章梓，连结白榕、泠水两邑作乱。”署程野太守端木参云亦奏：“韩火乘端木兴之丧，据其邑作乱。”王集文武酌议，一面调寅邱镇韩腾讨韩火，欲以扬威将军斗腾骧讨韩水。只见妩媚侯可足足离座奏曰：“臣居深宫久，这两头铲生了锈了，愿率九云之兵，为王讨贼，活活筋络。”王笑曰：“妃子以战为乐事耶，妃子欲去，切勿草菅人命，以损天和。”乃以为荡寇元帅。足足领旨下殿。擒虎伯可香香奏曰：“姐姐率兵讨贼，臣愿为先锋。”王准奏。<br><br>　　明日，足足、香香同至国丈府，拜辞介之，夫人斗贯珠定要同行，乃奏为随军参谋。王笑曰：“这一行姐姐作元帅，妹妹作先锋，母亲作参谋，以讨兄弟作乱的水火贼，大是奇事。”是夜，王幸足足于南薰宫，酒酣，摩其腹曰：“妃子姊妹皆有了身，幸自爱，无过劳，惊吓着腹里的王儿。”足足曰：“杀人的勾当，适足以舒筋活络，将来生产是绝易的，不胜似闷坐深宫里，闷坏腹里的儿么。”王大笑，既而曰：“妃子面方目秀，肌嫩腰圆，是最有福泽的，愿保圣胎，切勿多杀人，减福泽。朕入山二十余年，杀得人多，恒郁郁不乐。虽笏山劫数应尔，然究竟非盛德事。杀人莫甚于火，十字关之火，雪燕鏖军万余，铁山之火，无知鏖军不下二三万。然总不如司马乡林箐之火，龙飞烧潜光十万之众，逃脱的十无一二，朕常恨之。妃子讨贼，但歼渠魁足矣，慎无用火。”言着，抱足足于怀笑，偎其脸曰：“朕爱妃子，妃子须爱朕，勿违朕言。”足足曰：“王言是也。臣当牢记在心，不妄杀人便了。”恰女侍郎捧金凤参汤一2进御。王歃其半，以半赐足足。足足谢了恩，共登龙榻而寝。　　明日，足足偕贯珠、香香，集内教场点九云兵一万，陛辞出都，驻于白藤岭。白藤道太守绍纬金、毛关守平大中、三叉关守绍文波，拜迎道左。足足备问贼人消息，绍纬曰：“黑齿，乃月山关守所管之邑，韩水为乡勇时，即蓄异谋，阴结死士，与泠水邑令樊驹之子樊悦人为刎颈交。樊悦人，又白榕邑令从云之外甥也。韩水瞰乡民程遂富胆，私招悦人率无赖劫其家财而杀程遂。黑齿令章楠捕得悦人而戮之，韩水遂纠众作乱。章楠起兵讨之，兵败，为韩水所杀，遂据黑齿城，自称黑齿王。樊驹从云起兵助之，韩火亦乘端木兴之丧起兵接应。寅邱镇韩将军，兵遏其冲，韩火逃入鱼肠阪。程野太守端木参云，调关兵围之。今元帅欲攻韩水，须分兵围泠水白榕，使彼不能相应，是为上策。”足足然其言。是夜与贯珠酌议，贯珠曰：“不如分兵先袭泠水白榕，使彼分军往救，乃乘虚夺黑齿，然后彻白榕泠水之兵，三面合围，擒韩水必矣。”足足从之。<br><br>　　明日，下令先调关兵，四面接应，使绿云都司朱芳莲、黑云都司谢采菱，辅着斗贯珠，引兵三千乘虚夺黑齿城。使香香引部下兵三千袭白榕，自率兵三千袭泠水，刻期攻城。足足、香香先自引兵去了。贯珠偃旗息鼓，离黑齿城五里埋伏。　　却说韩水闻王师来讨，乃率众偎城下寨，准备迎敌。忽报泠水城被荡寇元帅可足足兵攻打甚急，韩水大惊曰：“此弹丸之地，兵少势孤，不往救则必破，破则我少一助。”乃自引兵一千救泠水。军未行，又报先锋可香香攻打白榕甚急。韩水曰：“白榕亦不可不救。”乃使伪官戚盛分军一千救白榕，使成德、林观坚守寨栅。韩水军至泠水，天已昏黑，正埋锅造饭。忽见火炬如星，喊声遍野。韩水大惊，方掉枪上马，只见一骑女将挥两头铲当先，如山崩石压的铲来。众军随着一齐掩杀，韩水抵敌不住，引败军逃命去了。那边碧云都司凌月娘，已将泠水城打破，捉了邑令樊驹。足足闻捷，急传令不许妄杀已降兵将。时已三更，乃使月娘守住泠水，仍率军抄道回攻黑齿，而不知贯珠已夺了黑齿城，毁了韩水的寨栅。于是合兵一处，贯珠曰：“娘娘连夜辛苦，且睡片时，待为娘的守住寨栅，等香娘娘消息便了。”一面又使人往白榕打听。却说香香率军往袭白榕，未至白榕，忽然腹痛的了不得，乃屯军珠岗之下。戚盛兵至，天已黄昏，见香香屯军不进，不知虚实，亦将军马远远地屯着，不敢相逼，使人报知白榕邑令从云。待至天明，从云亦引兵出夹攻香香。是时，香香腹痛稍止，挥兵混战，互有杀伤。戚盛闻泠水黑齿已失，韩水不知逃往何处，无心恋战，正欲逃遁，被香香部下红云分司朱孝儿，暗发一箭贯喉而死。戚盛的军原是乌合，见盛已死，一哄走散。从云见势头不好，单骑落荒而走。欲从山僻小路，抄至城门，忽见碛坳树丛里，有女子影，拨莽窥之，一女将支斧树丫，攒眉按腹，正是香香。七八个女兵环绕之，一女兵曰：“众军何弗来，倘此处有人暗算却怎了。”从云密忖曰：“敌合休矣。”觑得亲切，一枪正向香香背后刺来。香香聆后面风声，知人暗算，即将身闪低，趁势曳斧梢倒戳过去。谁知回首看时，正戳断从云的马足，从云掀翻在地，众女兵一齐拿住。时足足正使朱芳莲率军接应，香香本部军亦至，遂相与同入白榕城，拿捉从云家属，共十八口。香香亦使芳莲暂驻白榕，带兵回黑齿缴令去了。