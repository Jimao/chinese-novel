夫闻书一道，虽为悦目娱情之物，然有等词意宏深，论忠道义，亦足以感发人之善心。若乃鄙俚淫词，幽期密约，闺娃稚子阅之，必致效由（尤），无怪乎牧令之焚禁也。今《金台传》一集，在金台不过一捕役耳，精于拳艺，孝义为怀，游遍江河，结交豪杰，虽初时误听妖言，几至助纣为虐，迨遇仙指示，即能猛醒回头，为国家扫灭妖邪，做一番惊人事业。即素为大盗之张奇、郑千亦被他化莠为良，全忠全孝。是书通篇到底并无一语述及淫邪，置之案头翻阅，不无稍补。爰志数语以备。时光绪丁丑年季冬望日兰陵树棠谨识 <br><br>序二<br><br>盖闲书杂说固各有议论宏深，言辞雕凿者，以悦人耳目而已，惟《金台》一传，忠孝信义足为人世之榜图。且喜邪僻淫词毫不侵犯，即闺阃中亦可作淑性陶情之快睹也。惜乎原本敷成唱句，未免拘牵逗凑，抑且近坊鎸刻讹错不乏，令阅者每致倦眼懒怀。余兹精细校正，更作说本，付诸石印，极为爽目醒心，别生意趣。亲炙焉则得之矣，故有是艺之续序云。时光绪乙未年孟春月中浣瘦秋山人撰并书。