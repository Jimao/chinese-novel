史无论正与稗，皆所以作鉴于来兹。坊友文光楼主人购有《小五义》野史。欲刻无资。余阅其底稿，忠烈侠义之气充溢行间，最足感动人心。人果借此为鉴，则内善之心，随地皆是。因分俸余卅金，属其急付剞劂。书既成，故乐为之叙。时光绪庚寅孟冬。伯寅氏志 三续忠烈侠义传序天地间惟忠烈侠义最足以感动人心。学士大夫博览诸史，见古人尽一忠烈，赐尊之敬之；见古人行一侠义，则羡之慕之。读正史者概如是，读小说者何独不然！今岁秋间，友人石振之刻有《续忠烈侠义传》，即世所称之《小五义》也。传中所载，人尽忠烈侠义之人，事尽忠烈侠义之事，非若他书之风花雪月，仅足供人消遣者比。嗣复欲刊刻三续，商之于余。余曰：“善！凡简编所存，无论正史、小说，其无关于世道人心者，皆当付之一炬；其有关于世道人心者，则多多益善。使忠烈侠义之书一续出，人必争先快睹，多见一忠烈侠义之书，即多生一忠烈侠义之心，虽曰小说，于正史不无小补。”因劝之亟为刊刻，以公诸世云。光绪十六年岁次庚寅嘉平七日，燕南郑鹤龄松巢氏撰。