

天下犹一身也。天下之在一君，犹一身之在一心也。一心不能自主，则元气削弱，邪气妄行，遂使四肢百骸，不臃即肿。虽有良医，莫能救其死。<br>
如宋徽、钦二帝，无治世之才，任用奸佞，以致金人自北而南。一身尚无定位，岂有馀力及於群盗？故前之梁山，后之洞庭，皆成水浒，以聚不平之义气。至於走险弄兵，扰乱东南半壁，则莫不正名分，指目为强梁跋扈，尽欲荡平。<br>
然究思其强梁跋扈之源：贺太尉不夺地造阡，则杨幺何由刺配；黑恶不逆首开封，则孙本岂致报仇；邰元之杀人，黄金奸月仙之所致也；谢公墩之被兵，王豹欺配军所致也。种种祸端，实起於贪秽之夫，不良之宵小，酝火於邓林之木，捋须於猛虎之颔。一时冤鸣若雷，怨积成党，突而噬肉焚林，岂不令鳌足难支，天维触折哉！请一思之，是谁之过欤！<br>
大都天心又将北眷，国运已入西山；庙堂大奸大诈，草野无法无天之人事，又并横行於世，而不知回避。当此之际，虽有贤臣能将吐胆竭忠，亦莫如之何矣！况妒贤嫉能，犹瞽惑不已。正如人之半身，气血已枯，萎如槁木；而只一手一足，尚不知惜，犹听信谗谀，日移日促，希图一日之安。即至沉晦丧亡，唯恐盗贼之侵绝，不悔自无才之失算也。<br>
嗟嗟！此大概也。分而论之，则杨幺之孝义可嘉，马霳之血性难泯，邰元一味真心，孙本百般好义，至於何能、袁武、贺云龙皆抱孙吴之雄才大略。设朝廷有识，使之当恢复之任，吾见唾手燕云，数人之功，又岂在武穆下哉！奈何君王不德，使一体之人，皆成敌国，岂不令人叹息，千古兴嗟，宋室之无人也！虽然，名教攸关，谁敢逾越前后？曰妖曰魔，作者之微意见矣。<br>
采虹桥上客题於天花藏<br>
    <br>

<p></p>
