&nbsp;&nbsp;&nbsp;&nbsp;若夫积石山者，在乎金城西南，河所经也。《书》云：“导河积石，至于龙门。”即此山是也。<br><br>&nbsp;&nbsp;&nbsp;&nbsp;仆从汧陇，奉使河源。嗟运命之迍邅，叹乡关之渺邈。张骞古迹，十万里之波涛；伯禹遗迹，二千年之坂磴。深谷带地，击穿崖岸之形，高岭横天，刀削冈峦之势。烟霞子细，泉石分明，实天上之灵奇，乃人间之妙绝。目所不见，耳所不闻。<br><br>&nbsp;&nbsp;&nbsp;&nbsp;日晚途遥，马疲人乏。行至一所，险峻非常，向上则有青壁万寻，直下则有碧潭千仞。古老相传云：“此是神仙窟也；人踪罕及，鸟路才通，每有香果琼枝，天衣锡钵，自然浮出，不知从何而至。”余乃端仰一心，洁斋三日。缘细葛，溯轻舟。身体若飞，精灵似梦。须臾之间，忽至松柏岩桃华涧，香风触地，光彩遍天。见一女子向水侧浣衣。<br><br>&nbsp;&nbsp;&nbsp;&nbsp;余乃问曰：“承闻此处有神仙之窟宅，故来祗候。山川阻隔，疲顿异常，欲投娘子，片时停歇；赐惠交情，幸垂听许！”<br><br>&nbsp;&nbsp;&nbsp;&nbsp;女子答曰：“儿家堂舍贱陋，供给单疏，只恐不堪，终无吝惜。”<br><br>&nbsp;&nbsp;&nbsp;&nbsp;余答曰：“下官是客，触事卑微，但避风尘，则为幸甚。”遂止余于门侧草亭中，良久乃出。<br><br>&nbsp;&nbsp;&nbsp;&nbsp;余问曰：“此谁家舍也？”<br><br>&nbsp;&nbsp;&nbsp;&nbsp;女子答曰：“此是崔女郎之舍耳。”<br><br>&nbsp;&nbsp;&nbsp;&nbsp;余问曰：“崔女郎何人也？”<br><br>&nbsp;&nbsp;&nbsp;&nbsp;女子答曰：“博陵王之苗裔，清河公之旧族。容貌似舅，潘安仁之外甥；气调如兄，崔季圭之小妹。华容婀娜，天上无俦，玉体逶迤，人间少匹。辉辉面子，荏苒畏弹穿，细细腰支，参差疑勒断。韩娥宋玉，见则愁生，绛树青琴，对之羞死。千娇百媚，造次无可比方。弱体轻身，谈之不能备尽。”<br><br>&nbsp;&nbsp;&nbsp;&nbsp;须臾之间，忽闻内里调筝之声。<br><br>&nbsp;&nbsp;&nbsp;&nbsp;仆因咏曰：“自隐多姿则，欺他独自眠。故故将纤手，时时弄小弦。耳闻犹气绝，眼见若为怜。从渠痛不肯，人更别就天。”<br><br>&nbsp;&nbsp;&nbsp;&nbsp;片时，遣婢桂心传语报余诗曰：“面非他舍面，心是自家心；何处关天事，辛苦漫追寻！”<br><br>&nbsp;&nbsp;&nbsp;&nbsp;余读诗讫，举头门中，忽见十娘半面。余则咏曰：“敛笑偷残靥，含羞露半唇，一眉犹叵耐，双眼定伤人。”<br><br>&nbsp;&nbsp;&nbsp;&nbsp;又遣婢桂心报余诗曰：“好是他家好，人非着意人，何须漫相弄，几许费精神！”<br><br>&nbsp;&nbsp;&nbsp;&nbsp;于是夜久更深，沉吟不睡，彷徨徙倚，无便披陈。彼诚既有来意，此间何能不答！遂申怀抱，因以赠书曰：<br><br>&nbsp;&nbsp;&nbsp;&nbsp;“余以少娱声色，早慕佳期，历访风流，遍游天下。弹鹤琴于蜀郡，饱见文君，吹凤管于秦楼，熟看弄玉。虽复赠兰解&nbsp;，未甚关怀，合卺横陈，何曾惬意！昔日双眠，互嫌夜短，今宵独卧，实怨更长。一种天公，两般时节。遥闻香气，独伤韩寿之心；近听琴声，似对文君之面。向来见桂心谈说十娘，天上无双，人间有一。依依弱柳，束作腰支；焰焰横波，翻成眼尾。才舒两颊，熟疑地上无华；乍出双眉，渐觉天边失月。能使西施掩面，百遍烧妆；南国伤心，千回扑镜。洛川回雪，只堪使叠衣裳；巫峡仙云，未敢为擎靴履。忿秋胡之眼拙，枉费黄金；念交甫之心狂，虚当白玉。下官寓游胜境，旅泊闲亭，忽遇神仙，不胜迷乱。芙蓉生于涧底，莲子实深；木栖出于山头，相思日远。未曾饮炭，胆热如烧；不忆吞刀，腹穿似割。无情明月，故故临窗；多事春风，时时动帐。愁人对此，将何自堪！空悬欲断之肠，请救临终之命。元来不见，他自寻常；无事相逢，却交烦恼。敢陈心素，幸愿照知！若得见其光仪，岂敢论其万一！”<br><br>&nbsp;&nbsp;&nbsp;&nbsp;书达之后，十娘敛色谓桂心曰：“向来剧戏相弄，真成欲逼人。”余更又赠诗一首，其词曰：<br><br>&nbsp;&nbsp;&nbsp;&nbsp;“今朝忽见渠姿首，不觉殷勤着心口。令人频作许叮咛，渠家太剧难求守。<br><br>&nbsp;&nbsp;&nbsp;&nbsp;端坐剩心惊，愁来益不平。看时未必相看死，难时那许太难生。沉吟坐幽室，相思转成疾。自恨往还疏，谁肯交游密！夜夜空知心失眼，朝朝无便投胶漆。园裹华开不避人，闺中面子翻羞出。如今寸步阻天津，伊处留情更觅新。莫言长有千金面，终归变作一抄尘。生前有日但为乐，死后无春更著人。只可倡佯一生意，何须负持百年身？”<br><br>&nbsp;&nbsp;&nbsp;&nbsp;少时坐睡，则梦见十娘。惊觉揽之，忽然空手。心中怅怏，复何可论！余因咏曰：<br><br>&nbsp;&nbsp;&nbsp;&nbsp;“梦中疑是实，觉后忽非真。诚知肠欲断，穷鬼故调人。”<br><br>&nbsp;&nbsp;&nbsp;&nbsp;十娘见诗闻渠掷入火，定是欲相燃。”<br><br>&nbsp;&nbsp;&nbsp;&nbsp;十娘读诗，悚息而起。匣中取镜，箱里拈衣。衤玄服盛妆，当阶正履。仆又为诗曰：<br><br>&nbsp;&nbsp;&nbsp;&nbsp;“薰香四面合，光色两边披。锦障划然卷，罗帷垂半欹。红颜杂绿黛，无处不相宜。艳色浮妆粉，含香乱口脂。鬓欺蝉鬓非成鬓，眉笑蛾眉不是眉。见许实娉婷，何处不轻盈！可怜娇里面，可爱语中声。婀娜腰支细细许，眼子长长馨。巧儿旧来镌未得，画匠迎生摸不成。相著未相识，倾城复倾国。迎风帔子郁郁金香，照日裙裾石榴色。口上珊瑚耐拾取，颊里芙蓉堪摘得。闻名腹肚已猖狂，见面精神更迷惑。心肝恰欲摧，踊跃不能裁。徐行步步香风散，欲语时时媚子开。靥疑织女留星去，眉似恒娥送月来。含娇窈窕迎前出，忍笑嫈嫇返却回。”<br><br>&nbsp;&nbsp;&nbsp;&nbsp;余遂止之曰：“既有好意，何须却入？”然后逶迤面，娅姹向前。十娘敛手而再拜向下官，下官亦低头尽礼而言曰：<br><br>&nbsp;&nbsp;&nbsp;&nbsp;“向见称扬，谓言虚假，谁知对面，却是神仙。此是神仙窟也！”<br><br>&nbsp;&nbsp;&nbsp;&nbsp;十娘曰：“向见诗篇，谓言凡俗，今逢玉貌，更胜文章。此是文章窟也！”<br><br>&nbsp;&nbsp;&nbsp;&nbsp;仆因问曰：“主人姓望何处？夫主何在？”<br><br>&nbsp;&nbsp;&nbsp;&nbsp;十娘答曰：“儿是清河崔公之末孙，适弘农杨府君之长子。即成大礼，随父住于河西。蜀生狡猾，屡侵边境，兄及夫主，弃笔从戎，身死寇场，茕魂莫返。儿年十七，死守一夫；嫂年十九，誓不再醮。兄即清河崔公之第五息，嫂即太原公之第三女。别宅于此，积有岁年。室宇荒凉，家途翦弊。不知上客从何而至？”<br><br>&nbsp;&nbsp;&nbsp;&nbsp;仆敛容而答曰：“下官望属南阳，住居西鄂。得黄石之灵术，控白水之余波。<br><br>&nbsp;&nbsp;&nbsp;&nbsp;在汉则七叶貂蝉，居韩则五重卿相。鸣钟食鼎，积代衣缨。长戟高门，因修礼乐。<br><br>&nbsp;&nbsp;&nbsp;&nbsp;下官堂构不绍，家业沦湑。青州刺史博望侯之孙，广武将军钜鹿侯之子。不能免俗，沉迹下寮。非隐非遁，逍遥鹏鷃之间；非吏非俗，出入是非之境。暂因驱使，至于此间。卒尔干烦，实为倾仰。”<br><br>&nbsp;&nbsp;&nbsp;&nbsp;十娘问曰：“上客见任何官？”<br><br>&nbsp;&nbsp;&nbsp;&nbsp;下官答曰：“幸属太平，耻居贫贱。前被宾贡，已入甲科；后属搜扬，又蒙高第。奉敕授关内道小县尉，见宛河源道行军总管记室。频繁上命，徒想报恩。驰骤下寮，不遑宁处。”<br><br>&nbsp;&nbsp;&nbsp;&nbsp;十娘曰：“少府不因行使，岂肯相过？”<br><br>&nbsp;&nbsp;&nbsp;&nbsp;下官答曰：“比不相知，阙为参展。今日之后，不敢差违。”<br><br>&nbsp;&nbsp;&nbsp;&nbsp;十娘遂回头唤桂心曰：“料理中堂，将少府安置。”<br><br>&nbsp;&nbsp;&nbsp;&nbsp;下官逡巡而谢曰：“远客卑微，此间幸甚。才非贾谊，岂敢升堂！”<br><br>&nbsp;&nbsp;&nbsp;&nbsp;十娘答曰：“向者承闻：谓言凡客；拙为礼贶，深觉面惭。儿意相当，事须引接。此间疏陋，未免风尘。入室不合推辞，升堂何须进退！”遂引入中堂。<br><br>&nbsp;&nbsp;&nbsp;&nbsp;于时金台银阙，蔽日干云。或似铜雀之新开，乍如灵光之且敞。梅梁桂栋，疑饮涧之长虹；反宇雕甍，若排天之娇凤。水精浮柱，的皪含星；云母饰窗，玲珑映日。长廊四注，争施玳瑁之椽；高阁三重，悉用琉璃之瓦。白银为壁，照耀于鱼鳞；碧玉缘阶，参差于雁齿。入穹崇之室宇，步步心惊；见党阆之门庭，看看眼碜。遂引少府升阶。<br><br>&nbsp;&nbsp;&nbsp;&nbsp;下官答曰：“客主之间，岂无先后？”<br><br>&nbsp;&nbsp;&nbsp;&nbsp;十娘曰：“男女之礼，自有尊卑。”<br><br>&nbsp;&nbsp;&nbsp;&nbsp;下官迁延而退曰：“向来有罪过，忘不通五嫂。”<br><br>&nbsp;&nbsp;&nbsp;&nbsp;十娘曰：“五嫂亦应自来，少府遣通，亦是周匝。”则遣桂心通，暂参屈五嫂。十娘共与少府语话片时，须臾之间，五嫂则至。罗绮缤纷，丹青暐晔。裙前麝散，髻后龙盘。珠绳络彩衫，金薄涂丹履。余乃咏曰：<br><br>&nbsp;&nbsp;&nbsp;&nbsp;“奇异妍雅，貌特惊新。眉间月出疑争夜，颊上华开似斗春。细腰偏爱转，笑脸特宜颦。真成物外奇稀物，实是人间断绝人。自然能举止，可念无比方。能令公子百重生，巧使王孙千遍死。黑云裁两鬓，白雪分双齿。织成绵袖骐驎儿，刺绣裙腰鹦鹉子。触处尽关怀，何曾有不佳！机关太雅妙，行步绝娃。傍人一一丹罗袜，侍婢三三绿线鞋。黄龙透入黄金钏，白燕飞来白玉钗。”<br><br>&nbsp;&nbsp;&nbsp;&nbsp;相见既毕，五嫂曰：“少府跋涉山川，深疲道路，行途届此，不及伤神。”<br><br>&nbsp;&nbsp;&nbsp;&nbsp;下官答曰：“黾勉王事，岂敢辞劳！”<br><br>&nbsp;&nbsp;&nbsp;&nbsp;五嫂回头笑向十娘曰：“朝闻鸟鹊语，真成好客来。<br><br>&nbsp;&nbsp;&nbsp;&nbsp;下官曰：“昨夜眼皮，今朝见好人。”既相随上堂。珠玉惊心，金银曜眼。五彩龙鬓席，银绣缘边毡；八尺象牙床，绯绫帖荐褥。车渠等宝，俱映优昙之花；马瑙珍珠，并贯颇梨之线。文柏榻子，俱写豹头；兰草灯芯，并烧鱼脑。管弦寥亮，分张北户之间；杯盏交横，列坐南窗之下。各自相让，俱不肯先坐。仆曰：<br><br>&nbsp;&nbsp;&nbsp;&nbsp;“十娘主人，下官是客。请主人先坐。”<br><br>&nbsp;&nbsp;&nbsp;&nbsp;五嫂为人饶剧，掩口而笑曰：“娘子既是主人母，少府须作主人公。”<br><br>&nbsp;&nbsp;&nbsp;&nbsp;下官曰：“仆是何人，敢当此事！”<br><br>&nbsp;&nbsp;&nbsp;&nbsp;十娘曰：“五嫂向来戏语，少府何须漫怕！”<br><br>&nbsp;&nbsp;&nbsp;&nbsp;下官答曰：“必其不免，只可须身当。”<br><br>&nbsp;&nbsp;&nbsp;&nbsp;五嫂笑曰：“只恐张郎不能禁此事。”众人皆大笑。一时俱坐。即换香儿取酒。俄尔中间，擎一大钵，可受三升已来。金钿铜环，金盏银杯，江螺海蚌，竹根细眼，树癭蝎唇，九曲酒池，十盛饮器。觞则兕觥犀角，尫尫然置于座中；杓则鹅项鸭头，汛汛焉浮于酒上。遣小婢细辛酌酒，并不肯先提。五嫂曰：<br><br>&nbsp;&nbsp;&nbsp;&nbsp;“张郎门下贱客，必不肯先提。娘子但须把取。”<br><br>&nbsp;&nbsp;&nbsp;&nbsp;十娘则斜眼佯嗔曰：“少府初到此间，五嫂会些频频相弄！”<br><br>&nbsp;&nbsp;&nbsp;&nbsp;五嫂曰：“娘子把酒莫嗔，新妇更亦不敢。”<br><br>&nbsp;&nbsp;&nbsp;&nbsp;酒巡到下官，饮乃不尽。<br><br>&nbsp;&nbsp;&nbsp;&nbsp;五嫂曰：“何为不尽？”<br><br>&nbsp;&nbsp;&nbsp;&nbsp;下官答曰：“性饮不多，恐为颠沛。”<br><br>&nbsp;&nbsp;&nbsp;&nbsp;五嫂骂曰：“何由叵耐！女婿是妇家狗，打杀无文。但终须倾使尽，莫漫造众诸！”<br><br>&nbsp;&nbsp;&nbsp;&nbsp;十娘谓五嫂曰：“向来正首病发耶？”<br><br>&nbsp;&nbsp;&nbsp;&nbsp;五嫂起谢曰：“新妇错大罪过。”因回头熟视下官曰：“新妇细见人多矣，无如少府公者。少府公乃是仙才，本非凡俗。”<br><br>&nbsp;&nbsp;&nbsp;&nbsp;下官起谢曰：“昔卓王之女，闻琴识相如之器量；山涛之妻，凿壁知阮籍之贤人。诚如所言，不敢望德。”<br><br>&nbsp;&nbsp;&nbsp;&nbsp;十娘曰：“遣绿竹取琵琶弹，儿与少府公送酒。”琵琶入手，未弹中间，仆乃咏曰：<br><br>&nbsp;&nbsp;&nbsp;&nbsp;“心虚不可测，眼细强关情。回身已入抱，不见有娇声。”<br><br>&nbsp;&nbsp;&nbsp;&nbsp;十娘应声即咏曰：“怜肠忽欲断，忆眼已先开。渠未相撩拨，娇从何处来？”<br><br>&nbsp;&nbsp;&nbsp;&nbsp;下官当见此诗，心胆俱碎。下床起谢曰：“向来唯睹十娘面，如今始见十娘心，足使班婕妤扶轮，曹大家阁笔，岂可同年而语，共代而论哉！”请索笔砚，抄写置于怀袖。抄诗讫，十娘弄曰：“少府公非但词句断绝，亦自能书。笔似青鸶，人同白鹤。”<br><br>&nbsp;&nbsp;&nbsp;&nbsp;下官曰：“十娘非直才情，实能吟咏。谁知玉貌，恰有金声。”<br><br>&nbsp;&nbsp;&nbsp;&nbsp;十娘曰：“儿近来患嗽，声音不彻。”下官答曰：“仆近来患手，笔墨未调。”<br><br>&nbsp;&nbsp;&nbsp;&nbsp;五嫂笑曰：“娘子不是故夸，张郎复能应答。”<br><br>&nbsp;&nbsp;&nbsp;&nbsp;十娘语五嫂曰：“向来纯当漫语，元来无次第，请五嫂为作酒章。”<br><br>&nbsp;&nbsp;&nbsp;&nbsp;五嫂答曰：“奉命，不敢则从娘子不是赋古诗云，断章取意，唯须得情，若不惬当，罪有科罚。”<br><br>&nbsp;&nbsp;&nbsp;&nbsp;十娘即遵命曰：“关关雎鸠，在河之洲。窈窕淑女，君子好逑。”<br>