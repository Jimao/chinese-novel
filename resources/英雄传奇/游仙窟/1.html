&nbsp;&nbsp;&nbsp;&nbsp;次，下官曰：“南有樛木，不可休息。汉有游女，不可求思。”<br><br>&nbsp;&nbsp;&nbsp;&nbsp;五嫂曰：“折薪如之何？匪斧不克。娶妻如之何？匪媒不得。”<br><br>&nbsp;&nbsp;&nbsp;&nbsp;又次，五嫂曰：“不见复关，涕泣涟涟。既见复关，载笑载言。”<br><br>&nbsp;&nbsp;&nbsp;&nbsp;次，十娘曰：“女也不爽，士二其行。士也罔极，二三其德。”<br><br>&nbsp;&nbsp;&nbsp;&nbsp;次，下官曰：“穀则异室，死则同穴。谓余不信，有如戮皦日。”<br><br>&nbsp;&nbsp;&nbsp;&nbsp;五嫂笑曰：“张郎心专，赋诗大有道理。俗谚曰：‘心欲专，凿石穿。’诚能思之，何远之有！”<br><br>&nbsp;&nbsp;&nbsp;&nbsp;其时，绿竹弹筝。五嫂咏筝曰：“天生素面能留客，发意关情并在渠。莫怪向者频声战，良由得伴乍心虚。”<br><br>&nbsp;&nbsp;&nbsp;&nbsp;十娘曰：“五嫂咏筝，儿咏尺八：‘眼多本自令渠爱，口少由来每被侵；无事风声彻他耳，教人气满自填心。’”<br><br>&nbsp;&nbsp;&nbsp;&nbsp;下官又谢曰：“尽善尽美，无处不佳。此是下愚，预闻高唱。”<br><br>&nbsp;&nbsp;&nbsp;&nbsp;少时，桂心将下酒物来：东海鲻条，西山凤脯，鹿尾鹿舌，干鱼炙鱼，雁醢<br><br>&nbsp;&nbsp;&nbsp;&nbsp;荇菹，鹑桂糁，熊掌兔髀，雉臎豺唇，百味五辛，谈之不能尽，说之不能穷。<br><br>&nbsp;&nbsp;&nbsp;&nbsp;十娘曰：“少府亦应太饥。”唤桂心盛饭。<br><br>&nbsp;&nbsp;&nbsp;&nbsp;下官曰：“向来眼饱，不觉身饥。”<br><br>&nbsp;&nbsp;&nbsp;&nbsp;十娘笑曰：“莫相弄！且取双六局来，共少府公睹酒。”<br><br>&nbsp;&nbsp;&nbsp;&nbsp;仆答曰：“下官不能赌酒，共娘子赌宿。”<br><br>&nbsp;&nbsp;&nbsp;&nbsp;十娘问曰：“若为赌宿？”余答曰：“十娘输筹，则共下官卧一宿；下官输筹，则共十娘卧一宿。”<br><br>&nbsp;&nbsp;&nbsp;&nbsp;十娘笑曰：“汉骑驴则胡步行，胡步行则汉骑驴，总悉输他便点。儿递换作，少府公太能生。”<br><br>&nbsp;&nbsp;&nbsp;&nbsp;五嫂曰：“新妇报娘子，亦不须赌来赌去，今夜定知娘子不免。”<br><br>&nbsp;&nbsp;&nbsp;&nbsp;十娘曰：“五嫂时时漫语，浪与少府作消息。”<br><br>&nbsp;&nbsp;&nbsp;&nbsp;下官起谢曰：“元来知剧，未敢承望。”<br><br>&nbsp;&nbsp;&nbsp;&nbsp;局至，十娘引手向前，眼子盱，手子腽腯。一双臂腕，切我肝肠；十个指头，刺人心髓。下官因咏局曰：<br><br>&nbsp;&nbsp;&nbsp;&nbsp;“眼似星初转，眉如月欲消，先须捺后脚，然后勒前腰。”<br><br>&nbsp;&nbsp;&nbsp;&nbsp;十娘则咏曰：“勒腰须巧快，捺脚更风流，但令细眼合，人自分输筹。”<br><br>&nbsp;&nbsp;&nbsp;&nbsp;须臾之间，有一婢名琴心，亦有姿首，到下官处，时复偷眼看，十娘欲似不快。五嫂大语嗔曰：“知足不辱，人生有限。娘子欲似皱眉，张郎不须斜眼。”<br><br>&nbsp;&nbsp;&nbsp;&nbsp;十娘佯收色嗔曰：“少府关儿何事，五嫂频频相恼！”<br><br>&nbsp;&nbsp;&nbsp;&nbsp;五嫂曰：“娘子少来颇盼少府，若非情想有所交通，何因眼咏朝来顿引？”<br><br>&nbsp;&nbsp;&nbsp;&nbsp;十娘曰：“五嫂自隐偏，儿复何曾眼引！”<br><br>&nbsp;&nbsp;&nbsp;&nbsp;五嫂曰：“娘子不能，新妇自取。”<br><br>&nbsp;&nbsp;&nbsp;&nbsp;十娘答曰：“自问少府，儿亦不知。”<br><br>&nbsp;&nbsp;&nbsp;&nbsp;五嫂遂咏曰：“新华发两树，分香遍一林。迎风转细影，向日动轻阴。戏蜂时隐见，飞蝶远追寻。承闻欲采摘，若个动君心？”<br><br>&nbsp;&nbsp;&nbsp;&nbsp;“下官为性贪多，欲两华俱采。”<br><br>&nbsp;&nbsp;&nbsp;&nbsp;五嫂答曰：“暂游双树下，遥见两枝芳；向日俱翻影，迎风并散香。戏蝶扶丹萼，游蜂入紫房。人今总摘取，各著一边厢。”<br><br>&nbsp;&nbsp;&nbsp;&nbsp;五嫂曰：“张郎太贪生，一箭射两垛。”<br><br>&nbsp;&nbsp;&nbsp;&nbsp;十娘则谓曰：“遮三不得一，觅两都卢失。”<br><br>&nbsp;&nbsp;&nbsp;&nbsp;五嫂曰：“娘子莫分疏，兔入狗突里，自来饮食，知复欲何如！”<br><br>&nbsp;&nbsp;&nbsp;&nbsp;下官即起谢曰：“乞浆得酒，旧来神口，打兔得獐，非意所望。”<br><br>&nbsp;&nbsp;&nbsp;&nbsp;十娘曰：“五嫂如许大人，专拟调合此事。少府谓言儿是九泉下人，明日在外谈道儿一钱不值。”<br><br>&nbsp;&nbsp;&nbsp;&nbsp;下官答曰：“向来承颜色，神气顿尽；又见清谈，心胆俱碎。岂敢在外谈说，<br><br>&nbsp;&nbsp;&nbsp;&nbsp;妄事加诸，忝预人流，宁容如此！伏愿欢乐尽情，死无所恨。”<br><br>&nbsp;&nbsp;&nbsp;&nbsp;少时，饮食俱到。薰香满室，赤白兼前，穷海陆之珍羞，备川原之果菜，肉则龙肝凤髓，酒则玉醴琼浆。城南雀噪之禾，江上蝉鸣之稻。鸡雉臛，鳖醢鹑羹，椹下肥肫，荷间细鲤。鹅子鸭卵，照曜于银盘；麟脯豹胎，纷纶于玉叠。<br><br>&nbsp;&nbsp;&nbsp;&nbsp;熊腥纯白，蟹浆纯黄；鲜脍共红缕争辉，冷肝与青丝乱色。蒲桃甘蔗，栭枣石榴，河东紫盐，岭南丹橘。敦煌八子柰，青门五色瓜。太谷张公之梨，房陵朱仲之李。东王公之仙桂，西王母之神桃，南燕牛乳之椒，北赵鸡心之枣。千名万种，不可俱论。<br><br>&nbsp;&nbsp;&nbsp;&nbsp;下官起谢曰：“予与夫人娘子，本不相识，暂缘公使，邂逅相遇。玉馔珍奇，<br><br>&nbsp;&nbsp;&nbsp;&nbsp;非常厚重，粉身灰骨，不能酬谢。”<br><br>&nbsp;&nbsp;&nbsp;&nbsp;五嫂曰：“亲则不谢，谢则不亲。幸愿张郎莫为形迹。”<br><br>&nbsp;&nbsp;&nbsp;&nbsp;下官曰：“既奉恩命，不敢辞逊。”当此之时，气便欲绝，不觉转眼，偷看<br><br>&nbsp;&nbsp;&nbsp;&nbsp;十娘。<br><br>&nbsp;&nbsp;&nbsp;&nbsp;十娘曰：“少府莫看儿！”<br><br>&nbsp;&nbsp;&nbsp;&nbsp;五嫂曰：“还相弄！”<br><br>&nbsp;&nbsp;&nbsp;&nbsp;下官咏曰：“忽然心里爱，不觉眼中怜。未关双眼曲，直是寸心偏。”<br><br>&nbsp;&nbsp;&nbsp;&nbsp;十娘咏曰：“眼心非一处，心眼旧分离。直令渠眼见，谁遣报心知！”<br><br>&nbsp;&nbsp;&nbsp;&nbsp;下官咏曰：“旧来心使眼，心思眼即传。由心使眼见，眼亦共心怜。”<br><br>&nbsp;&nbsp;&nbsp;&nbsp;十娘咏曰：“眼心俱忆念，心眼共追寻。谁家解事眼，副著可怜心？”<br><br>&nbsp;&nbsp;&nbsp;&nbsp;于时五嫂遂向果子上作机警曰：“但问意如何，相知不在枣。”<br><br>&nbsp;&nbsp;&nbsp;&nbsp;十娘曰：“儿今正意密，不忍即分梨。”<br><br>&nbsp;&nbsp;&nbsp;&nbsp;下官曰：“忽遇深恩，一生有杏。”<br><br>&nbsp;&nbsp;&nbsp;&nbsp;五嫂曰：“当此之时，谁能忍柰！”<br><br>&nbsp;&nbsp;&nbsp;&nbsp;十娘曰：“暂借少府刀子割梨。”<br><br>&nbsp;&nbsp;&nbsp;&nbsp;下官咏刀子曰：“自怜胶漆重，相思意不穷。可惜尖头物，终日在皮中。”<br><br>&nbsp;&nbsp;&nbsp;&nbsp;十娘咏鞘曰：“数捺皮应缓，频磨快转多。渠今拔出后，空鞘欲如何！”<br><br>&nbsp;&nbsp;&nbsp;&nbsp;五嫂曰：“向来渐渐入深也。”即索棋局，共少府赌酒。下官得胜。<br><br>&nbsp;&nbsp;&nbsp;&nbsp;五嫂曰：“围棋出于智慧，张郎亦复太能。”<br><br>&nbsp;&nbsp;&nbsp;&nbsp;下官曰：“智者千虑，必有一失；愚者千虑，亦有一得。且休却。”五嫂曰：<br><br>&nbsp;&nbsp;&nbsp;&nbsp;“何为即休？”仆咏曰：<br><br>&nbsp;&nbsp;&nbsp;&nbsp;“向来知道径，生平不忍欺。但令守行迹，何用数围棋！。”<br><br>&nbsp;&nbsp;&nbsp;&nbsp;五嫂咏曰：“娘子为性好围棋，逢人剩戏不寻思；气欲断绝先挑眼，既得连罢即须迟。”<br><br>&nbsp;&nbsp;&nbsp;&nbsp;十娘见五嫂频弄，佯嗔不笑。余咏曰：<br><br>&nbsp;&nbsp;&nbsp;&nbsp;“千金此处有，一笑待渠为。不望全露齿，请为暂颦眉。”<br><br>&nbsp;&nbsp;&nbsp;&nbsp;十娘咏曰：“双眉碎客胆，两眼判君心。谁能用一笑，贱价买千金。”<br><br>&nbsp;&nbsp;&nbsp;&nbsp;当时有一破铜熨斗在于床侧，十娘忽咏曰：“旧来心肚热，无端强熨他。即今形势冷，谁肯重相磨！”<br><br>&nbsp;&nbsp;&nbsp;&nbsp;仆咏曰：“若冷头面在，生平不熨空，即今虽冷恶，人自觅残铜。”众人皆笑。<br><br>&nbsp;&nbsp;&nbsp;&nbsp;十娘唤香儿为少府设乐，金石并奏，箫管间响。苏合弹琵琶，绿竹吹筚篥，仙人鼓瑟，玉女吹笙。玄鹤俯而听琴，白鱼跃而应节。清音叨咷，片时则梁上尘飞；雅韵铿锵，卒尔则天边雪落。一时忘味，孔丘留滞不虚；三日绕梁，韩娥余音是实。<br><br>&nbsp;&nbsp;&nbsp;&nbsp;十娘曰：“少府稀来，岂不尽乐！五嫂大能作舞，且劝作一曲。”亦不辞惮。<br><br>&nbsp;&nbsp;&nbsp;&nbsp;遂即逶迤而起，婀娜徐行。虫蛆面子，妒杀阳城；蚕贼容仪，迷伤下蔡。举手顿足，雅合宫商；顾后窥前，深知曲节。欲似蟠龙婉转，野鹄低昂。回面则日照莲花，翻身则风吹弱柳。斜眉盗盼，异种姑，缓步急行，穷奇造凿。罗衣熠耀，似彩凤之翔云，锦袖纷披，若青鸶之映水。千娇眼子，天上失其流星；一搦腰支，洛浦愧其回雪。光前艳后，难遇难逢；进退去来，希闻希见。两人俱起舞，共劝下官。<br><br>&nbsp;&nbsp;&nbsp;&nbsp;下官遂作而谢曰：“沧海之中难为水，霹雳之后难为雷。不敢推辞，定为丑拙。”遂起作舞。桂心咥咥然低头而笑。<br><br>&nbsp;&nbsp;&nbsp;&nbsp;十娘问曰：“笑何事？”<br><br>&nbsp;&nbsp;&nbsp;&nbsp;桂心曰：“笑儿等能作音声。”<br><br>&nbsp;&nbsp;&nbsp;&nbsp;十娘曰：“何处有能？”<br><br>&nbsp;&nbsp;&nbsp;&nbsp;答曰：“若其不能，何因百兽率舞？”<br><br>&nbsp;&nbsp;&nbsp;&nbsp;下官笑曰：“不是百兽率舞，乃是凤凰来仪。”一时大笑。<br><br>&nbsp;&nbsp;&nbsp;&nbsp;五嫂谓桂心曰：“莫令曲误！张郎频顾。”<br><br>&nbsp;&nbsp;&nbsp;&nbsp;桂心曰：“不辞歌者苦，但伤知音稀。”<br><br>&nbsp;&nbsp;&nbsp;&nbsp;下官曰：“路逢西施，何必须识！”遂舞，著词曰：<br><br>&nbsp;&nbsp;&nbsp;&nbsp;“从来巡绕四边，忽逢两个神仙。眉上冬天出柳，颊中旱地生莲。千看千处妩媚，万看万种妍。今宵若其不得，刺命过与黄泉。”又一时大笑。<br><br>&nbsp;&nbsp;&nbsp;&nbsp;舞毕，因谢曰：“仆实庸才，得陪清赏，赐垂音乐，惭荷不胜。”<br><br>&nbsp;&nbsp;&nbsp;&nbsp;十娘咏曰：“得意似鸳鸯，乖情若胡越。不向君边尽，更知何处歇！”<br><br>&nbsp;&nbsp;&nbsp;&nbsp;十娘曰：“儿等并无可收采，少府公云‘冬天出柳，旱地生莲’，总是相弄也。”<br><br>&nbsp;&nbsp;&nbsp;&nbsp;下官答曰：“十娘面上非春，翻生柳叶。”<br><br>&nbsp;&nbsp;&nbsp;&nbsp;十娘应声答曰：“少府头中有水，那不生莲华？”<br><br>&nbsp;&nbsp;&nbsp;&nbsp;下官笑曰：“十娘机警，异同著便。”<br><br>&nbsp;&nbsp;&nbsp;&nbsp;十娘答曰：“得便不能与，明年知有何处？”<br><br>&nbsp;&nbsp;&nbsp;&nbsp;于时砚在床头，下官咏笔砚曰：“摧毛任便点，爱色转须磨。所以研难竟，良由水太多。”<br><br>&nbsp;&nbsp;&nbsp;&nbsp;十娘忽见鸭头铛子，因咏曰：“嘴长非为嗍，项曲不由攀。但令脚直上，他自眼双翻。”<br><br>&nbsp;&nbsp;&nbsp;&nbsp;五嫂曰：“向来大大不逊，渐渐深入也。”<br><br>&nbsp;&nbsp;&nbsp;&nbsp;于时乃有双燕子，梁间相逐飞。仆因咏曰：“双燕子，联翩几万回。强知人是客，方便恼他来。”<br><br>&nbsp;&nbsp;&nbsp;&nbsp;十娘咏曰：“双燕子，可可事风流。即令人得伴，更亦不相求。”<br><br>&nbsp;&nbsp;&nbsp;&nbsp;酒巡到十娘，仆咏酒杓子曰：“尾动惟须急，头低则不平。渠今合把爵，深浅任君情。”<br><br>&nbsp;&nbsp;&nbsp;&nbsp;十娘即咏盏曰：“发初先向口，欲竟升头；从君中道歇，到底即须休。”<br><br>&nbsp;&nbsp;&nbsp;&nbsp;下官翕然起谢曰：“十娘词句，事尽入神；乃是天生，不关人学。”<br><br>&nbsp;&nbsp;&nbsp;&nbsp;五嫂曰：“张郎新到，无可散情,且游后园,暂释怀抱。”<br><br>&nbsp;&nbsp;&nbsp;&nbsp;其时园内新果万株，含春吐绿；丛花四照，散蕊翻红。激石鸣泉，流岩凿磴。<br><br>&nbsp;&nbsp;&nbsp;&nbsp;无冬无夏，娇莺乱于锦枝；非古非今，花鲂跃于银池。婀娜蓊茸，清冷飋；鹅鸭分飞，芙蓉间出。大竹小竹，夸渭南之千亩；花含花开，笑河阳之一县。青青岸柳，丝条拂于武昌；赫赫山杨，箭干稠于董泽。仆乃咏花曰：<br><br>&nbsp;&nbsp;&nbsp;&nbsp;“风吹遍树紫，日照满池丹。若为交暂折，擎就掌中看。”<br><br>&nbsp;&nbsp;&nbsp;&nbsp;十娘咏曰：“映水俱知笑，成蹊竟不言，即今无自在，高下任渠攀。”<br><br>&nbsp;&nbsp;&nbsp;&nbsp;下官即起谢曰：“君子不出游言，不胜娘子恩深。请五嫂等各制一篇。”<br><br>&nbsp;&nbsp;&nbsp;&nbsp;下官咏曰：“昔时过小苑，今朝戏后园。两岁梅花匝，三春柳色繁。水明鱼影静，林翠鸟歌喧。何须杏树岭，即是桃花源。”<br><br>&nbsp;&nbsp;&nbsp;&nbsp;十娘咏曰：“梅蹊命道士，桃涧伫神仙。旧鱼成大剑，新龟类小钱。水湄唯见柳，池曲且生莲。欲知赏心处，桃花落眼前。”<br><br>&nbsp;&nbsp;&nbsp;&nbsp;五嫂咏曰：“极目游芳苑，相将对花林。露净山光出，池鲜树影沉。落花时泛酒，歌鸟惑鸣琴。是时日将夕，携樽就树阴。”<br><br>&nbsp;&nbsp;&nbsp;&nbsp;当时，树上忽有一李子落下官怀中，下官咏曰：“问李树：如何意不同，应来主手里，翻入客怀中？”五嫂即报诗曰：“李树子，元来不是偏，巧知娘子意，掷果到渠边。”<br><br>&nbsp;&nbsp;&nbsp;&nbsp;于时忽有一蜂子飞上十娘面上，十娘咏曰：“问蜂子：蜂子太无情，飞来蹈人面，欲似意相轻？”下官代蜂子答曰：“触处寻芳树，都卢少物花，试从香处觅，正值可怜花。”众人皆拊掌而笑。<br><br>&nbsp;&nbsp;&nbsp;&nbsp;其时，园中忽有一雉，下官命弓箭射之，应弦而倒。五嫂笑曰：“张郎才器，乃是曹植天然。今见武功，又复子南夫也。今共娘子相配，天下惟有两人耳。”<br><br>&nbsp;&nbsp;&nbsp;&nbsp;十娘因见射雉，咏曰：“大夫巡麦陇，处子习桑间。若非由一箭，谁能为解颜？”<br><br>&nbsp;&nbsp;&nbsp;&nbsp;仆答曰：“心绪恰相当，谁能护短长，一床无两好，半丑亦何妨。”<br><br>&nbsp;&nbsp;&nbsp;&nbsp;五嫂曰：“张郎射长垛如何？”<br><br>&nbsp;&nbsp;&nbsp;&nbsp;仆答曰：“且得不阙事而已。”遂射之，三发皆绕遮齐，众人称好。<br><br>&nbsp;&nbsp;&nbsp;&nbsp;十娘咏弓曰：“平生好须弩，得挽即低头。闻君把提快，更乞五三筹。”<br><br>&nbsp;&nbsp;&nbsp;&nbsp;下官答曰：“缩干全不到，抬头则大过。若令脐下入，百放故筹多。”<br><br>&nbsp;&nbsp;&nbsp;&nbsp;于时，日落西渊，月临东渚。五嫂曰：“向来调谑，无处不佳；时既曛黄，且还房室。庶张郎共娘子安置。”<br><br>&nbsp;&nbsp;&nbsp;&nbsp;十娘曰：“人生相见，且论杯酒，房中小小，何暇匆匆！”遂引少府向十娘卧处：屏风十二扇，画障五三张，两头安彩幔，四角垂香囊；槟榔豆蔻子，苏合绿沉香，织文安枕席，乱彩叠衣箱。相随入房里，纵横照罗绮，莲花起镜台，翡翠生金履；帐口银虺装，床头玉狮子，十重蛩駏毡，八叠鸳鸯被；数个袍裤，异种妖娆；姿质天生有，风流本性饶；红衫窄裹小撷臂，绿袜帖乱细缠腰；时将帛子拂，还捉和香烧；妍华天性足，由来能装束；敛笑正金钗，含娇累绣褥；梁家妄称梳发缓，京兆何曾画眉曲。<br><br>&nbsp;&nbsp;&nbsp;&nbsp;十娘因在后，沉吟久不来。余问五嫂曰：“十娘何处去，应有别人邀？”<br><br>&nbsp;&nbsp;&nbsp;&nbsp;五嫂曰：“女人羞自嫁，方便待渠招。”言语未毕，十娘则到。<br><br>&nbsp;&nbsp;&nbsp;&nbsp;仆问曰：“旦来披雾，香处寻花，忽遇狂风，莲中失藕。十娘何处漫行来？”<br><br>&nbsp;&nbsp;&nbsp;&nbsp;十娘回头笑曰：“星留织女，遂处人间；月待恒娥，暂归天上。少府何须苦相怪！”<br><br>&nbsp;&nbsp;&nbsp;&nbsp;于时两人对坐，未敢相触，夜深情急透死忘生。仆乃咏曰：“千看千意密，一见一怜深。但当把手子，寸斩亦甘心。”<br><br>&nbsp;&nbsp;&nbsp;&nbsp;十娘敛色却行。五嫂咏曰：“他家解事在，未肯辄相嗔。径须刚捉著，遮莫造精神。”<br><br>&nbsp;&nbsp;&nbsp;&nbsp;余时把著手子，忍心不得。又咏曰：“千思千肠热，一念一心焦。若为求守得，暂借可怜腰。”<br><br>&nbsp;&nbsp;&nbsp;&nbsp;十娘又不肯，余捉手挽，两人争力。五嫂咏曰：“巧将衣障口，能用被遮身。定知心肯在，方便强邀人。”<br><br>&nbsp;&nbsp;&nbsp;&nbsp;十娘失声成笑，婉转入怀中。当时腹里癫狂，心中沸乱。又咏曰：“腰支一遇勒，心中百处伤。若为得口子，余事不承望。”<br><br>&nbsp;&nbsp;&nbsp;&nbsp;十娘嗔咏曰：“手子从君把，腰支亦任回。人家不中物，渐渐逼他来。”<br><br>&nbsp;&nbsp;&nbsp;&nbsp;十娘曰：“虽作拒张，又不免输他口子。”<br><br>&nbsp;&nbsp;&nbsp;&nbsp;口子郁郁，鼻似薰穿，舌子芬芳，颊疑钻破。<br><br>&nbsp;&nbsp;&nbsp;&nbsp;五嫂咏曰：“自隐风流到，人前法用多。计时应拒得，佯作不禁他。”<br><br>&nbsp;&nbsp;&nbsp;&nbsp;十娘曰：“昔日亦曾经弄他，今朝并复随他弄。”<br><br>&nbsp;&nbsp;&nbsp;&nbsp;下官起，谘请曰：“十娘有一思事，亦拟申论，犹自不敢即道，请五嫂处分。”<br><br>&nbsp;&nbsp;&nbsp;&nbsp;五嫂曰：“但道！不须避讳。”<br><br>&nbsp;&nbsp;&nbsp;&nbsp;余因咏曰：“药草俱尝遍，并悉不相宜。惟须一个物，不道亦应知。”<br><br>&nbsp;&nbsp;&nbsp;&nbsp;十娘答咏曰：“素手曾经捉，纤腰又被将。即今输口子，余事可平章。”<br><br>&nbsp;&nbsp;&nbsp;&nbsp;下官顿首而答曰：“向来惶惑，实畏参差。十娘怜悯客人，存其死命，可谓白骨再肉，枯树重花。伏地叩头，殷勤死罪。”<br><br>&nbsp;&nbsp;&nbsp;&nbsp;五嫂因起谢曰：“新妇曾闻：线因针而达，不因针而隐；女因媒而嫁，不因媒而亲。新妇向来专心为勾当，已后之事不敢预知。娘子安稳，新妇向房卧去也。”<br><br>&nbsp;&nbsp;&nbsp;&nbsp;于时夜久更深，情急意密。鱼灯四面照，蜡烛两边明。十娘即唤桂心，并呼芍药，与少府脱靴履，叠袍衣，阁幞头，挂腰带。然后自与十娘施绫被，解罗裙，脱红衫，去绿袜。花容满面，香风裂鼻。心去无人制，情来不自禁。插手红裈，交脚翠被。两唇对口，一臂支头。拍搦奶房间，摩挲髀子上。一啮一快意，一勒一伤心，鼻里酸庳，心中结缭。少时眼华耳热，脉胀筋舒。始知难逢难见，可贵可重。俄顷中间，数回相接。谁知可憎病鹊，夜半惊人；薄媚狂鸡，三更唱晓。<br><br>&nbsp;&nbsp;&nbsp;&nbsp;遂则被衣对坐，泣泪相看。下官拭泪而言曰：<br><br>&nbsp;&nbsp;&nbsp;&nbsp;“所恨别易会难，去留乖隔，王事有限，不敢稽停。每一寻思，痛深骨髓。”<br><br>&nbsp;&nbsp;&nbsp;&nbsp;十娘曰：“儿与少府，平生未展。邂逅新交，未尽欢娱，忽嗟别离，人生聚散，知复如何！”因咏曰：<br><br>&nbsp;&nbsp;&nbsp;&nbsp;“元来不相识，判自断知闻，天公强多事，今遣若为分！”<br><br>&nbsp;&nbsp;&nbsp;&nbsp;仆乃咏曰：“积愁肠已断，悬望眼应穿。今宵莫闭户，梦里向渠边。”<br><br>&nbsp;&nbsp;&nbsp;&nbsp;少时，天晓已后，两人俱泣，心中哽咽，不能自胜。侍婢数人，并皆嘘唏，不能仰视。<br><br>&nbsp;&nbsp;&nbsp;&nbsp;五嫂曰：“有同必异，自惜攸然。乐尽哀生，古来常事。愿娘子稍自割舍。”<br><br>&nbsp;&nbsp;&nbsp;&nbsp;下官乃将衣袖与娘子拭泪。十娘乃作别诗曰：“别时终是别，春心不值春。羞见孤鸾影，悲看一骑尘。翠柳开眉色，红桃乱脸新。此时君不在，娇莺弄杀人。”<br><br>&nbsp;&nbsp;&nbsp;&nbsp;五嫂咏曰：“此时经一去，谁知隔几年！双凫伤别绪，独鹤惨离弦。怨起移酲后，愁生落醉前。若使人心密，莫惜马蹄穿。”<br><br>&nbsp;&nbsp;&nbsp;&nbsp;下官咏曰：“忽然闻道别，愁来不自禁。眼下千行泪，肠悬一寸心。两剑俄分匣，双凫忽异林。殷勤惜玉体，勿使外人侵。”<br><br>&nbsp;&nbsp;&nbsp;&nbsp;十娘小名琼英，下官因咏曰：“卞和山未斫，羊雍地不耕。自怜无玉子，何日见琼英？”<br><br>&nbsp;&nbsp;&nbsp;&nbsp;十娘应声咏曰：“凤锦行须赠，龙梭久绝声。自恨无机杼，何日见文成？”<br><br>&nbsp;&nbsp;&nbsp;&nbsp;下官瞿然，破愁成笑。遂唤奴曲琴，取“相思枕”，留与十娘以为记念。因咏曰：“南国传椰子，东家赋石榴。聊将代左腕，长夜枕渠头。”<br><br>&nbsp;&nbsp;&nbsp;&nbsp;十娘报以双履，报诗曰：“对凫乍失伴，两燕还相属。聊以当儿心，竟日承君足。”<br><br>&nbsp;&nbsp;&nbsp;&nbsp;下官又遣曲琴取“扬州青铜镜”，留与十娘，并赠诗曰：“仙人好负局，隐士屡潜观。映水菱光散，临风竹影寒。月下时惊鹊，池边独舞鸾。若道人心变，从渠照胆看。”<br><br>&nbsp;&nbsp;&nbsp;&nbsp;十娘又赠手中扇，咏曰：“合欢游璧水，同心侍华阙。飒飒似朝风，团团如夜月。鸾姿侵雾起，鹤影排空发。希君掌中握，勿使恩情歇！”<br><br>&nbsp;&nbsp;&nbsp;&nbsp;十娘辞谢讫，因遣左右取“益州新样锦”一匹，直奉五嫂，因赠诗曰：“今留片子信，可以赠佳期。裁为八幅被，时复一相思。”<br><br>&nbsp;&nbsp;&nbsp;&nbsp;五嫂遂抽金钗送张郎，即报咏曰：“儿今赠君别，情知后会难。莫言钗意小，可以挂渠冠。”<br><br>&nbsp;&nbsp;&nbsp;&nbsp;更取“滑州小绫子”一匹，留与桂心、香儿数人共分。桂心已下，或脱银钗，落金钏，解帛子，施罗巾，皆白送张郎曰：“好去。若因行李，时复相过。”<br><br>&nbsp;&nbsp;&nbsp;&nbsp;香儿因咏曰：“大夫存行迹，殷勤为数来。莫作浮萍草，逐浪不知回！”<br><br>&nbsp;&nbsp;&nbsp;&nbsp;下官拭泪而言曰：“犬马何识，尚解伤离；鸟兽无情，由知怨别。心非木石，岂忘深恩！”<br><br>&nbsp;&nbsp;&nbsp;&nbsp;十娘报咏曰：“他道愁胜死，儿言死胜愁。愁来百处痛，死去一时休。”<br><br>&nbsp;&nbsp;&nbsp;&nbsp;又咏曰：“他道愁胜死，儿言死胜愁。日夜悬心忆，知隔几年秋！”<br><br>&nbsp;&nbsp;&nbsp;&nbsp;下官咏曰：“人去悠悠隔两天，未审迢迢度几年？纵使身游万里外，终归意在十娘边。”<br><br>&nbsp;&nbsp;&nbsp;&nbsp;十娘咏曰：“天涯地角知何处，玉体红颜难再遇！但令翅羽为人生，会些高飞共君去。”<br><br>&nbsp;&nbsp;&nbsp;&nbsp;下官不忍相看，忽把十娘手子而别。可行至二三里，回头看数人，犹在旧处立。余时渐渐去远，声沉影灭，顾瞻不见，恻怆而去。<br><br>&nbsp;&nbsp;&nbsp;&nbsp;行至山口，浮舟而过。夜耿耿而不寐，心茕茕而靡托。既怅恨于啼猿，又凄伤于别鹄。饮气吞声；天道人情，有别必怨，有怨必盈。去日一何短，来宵一何长！比目绝对，双凫失伴，日日衣宽，朝朝带缓。口上唇裂，胸间气满，泪脸千行，愁肠寸断。端坐横琴，涕血流襟，千思竞起，百虑交侵。独颦眉而永结，空抱膝而长吟。望神仙兮不可见，普天地兮知余心；思神仙兮不可得，觅十娘兮断知闻；欲闻此兮肠亦乱，更见此兮恼余心。<br>