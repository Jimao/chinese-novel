&nbsp;&nbsp;&nbsp;&nbsp;<h1>艳异编卷二十·冥感部一&nbsp;买粉儿</h1><br><br>&nbsp;&nbsp;&nbsp;&nbsp;<font&nbsp;color='#cc0000'>买粉儿近有一富家，只生一男，龙姿过常。游市，见一女子美丽，卖胡粉。爱之，亡由自达。乃托买粉，日往市，得粉便去，初无所言。积渐久，女深疑之。明日复来，问曰：“君买此粉，将欲何施？”答曰：“意相爱乐，不敢自达。然恒欲相见，故假此以观姿耳。”女怅然，微应之曰：“见爱如斯，敢辞奔赴。”遂窃订约。薄暮，果到。男不胜其悦，把臂曰：“宿愿始申如此！’欢踊，遂死。女惶惧不知所以，因遁去，明还粉店。至食时，父母怪男不起，往视已死。当就殡殓。发箧笥中，见百余裹胡粉，大小一积。其母曰：“杀吾儿者，此粉也。”入市遍买胡粉，以此女比之，手迹如先。遂执问女曰：“何杀吾儿？”女闻呜咽，具以实陈。父母不信，遂以诉官。女曰：“妾岂复吝死！乞一临尸尽哀。”县令许焉。径往，抚之恸哭曰：“不幸致此，若死魂而灵，复何恨哉！”男豁然更生，具说情状，遂为夫妇，子孙繁茂焉。<br></font&nbsp;color='#cc0000'>