&nbsp;&nbsp;&nbsp;&nbsp;<h1>艳异编卷九·宫掖部五</h1><br><br>&nbsp;&nbsp;&nbsp;&nbsp;<font&nbsp;color='#cc0000'>海山记隋炀帝生时，有红光烛天，里中牛马皆鸣。先是独孤后梦龙出身中，飞高十余里，龙堕地，尾辄断。以告文帝。帝沉吟默塞不答。帝三岁，戏于文帝前。文帝抱之，玩视甚久，曰：“是儿极贵，恐破吾家。”自兹，虽爱帝而亦不快于帝。帝十岁，好观古今书传，至于方药、天文、地理、伎艺、术数，无不通晓。然而性偏急，阴贼刻忌，好钩索人情深浅。时杨素有战功，方贵用事，帝倾意结之。文帝得疾，内外莫有知者。帝坐便室，召素谋曰：“君国之元老，能了吾家事者君也。”乃私执素手曰：“使我得志，我亦终身报公。”素曰：“待之。当自有计。”素木入在疾，文帝见素，起坐，谓素曰：“吾尝亲锋刃，冒矢石，出入死生，与子同之，方享今日之贵。吾自惟不免此疾，不能临天下。汝亦吾族中人，吾不讳，汝立吾儿勇为帝。汝背吾言，吾去世亦杀汝。此事吾不语人。”素曰：“国本不可屡易，臣不敢奉诏。”文帝因愤懑，乃大呼左右曰：“召吾儿勇来！”乃气哽塞，回面向内不言。素乃出语帝曰：“事未可，更待之。”有顷，左右出报素曰：“帝呼不应，喉中呦呦有声。”帝拜素曰：“以终身累公。”素急入，帝已崩矣，乃不发丧。明日，素袖遗诏立帝。时百官犹未知。素执圭谓百官曰：“大行遗诏立帝，有不从者戮于此！”左右扶帝上殿，帝足弱，欲倒者数四，不能上。素下，去左右，以手扶接帝。帝援之乃上。百官莫不嗟叹。素归，谓家人辈曰：“小儿子吾已提起，教作大家。即不知了当得否？”素恃己有功，见帝多呼为郎君。侍宴内殿，宫人偶覆酒污素衣，素怒，叱左右引下加挞焉。帝颇恶之，隐忍不发。一日，帝与素钓鱼于池，并坐，左右张伞以遮日。帝起如厕，回见素坐赭伞下，风骨秀异，堂堂然。帝大忌之。帝多欲有所为，素辄请而抑之。由是愈有害素意。会素死，帝曰：“使素不死，夷其九族。”先，素欲入朝，出见文帝执金钺逐之曰：“此贼！吾欲立勇，汝竟不从吾言，今必杀汝！”素惊呼入室，召子弟二人而语曰：“吾必死矣！出见文帝。”语不移时，素死。帝自素死，益无惮，乃辟地周二百里为西苑，役民力常百万。苑内为十六院，聚巧石为山，凿池为五湖四海。诏天下境内所有鸟兽草木，驿至京师。<br><br>&nbsp;&nbsp;&nbsp;&nbsp;天下共进花木鸟鲁鱼虫，莫知其数，此不俱载。诏定西苑十六院名：<br><br>&nbsp;&nbsp;&nbsp;&nbsp;景明一&nbsp;迎晖二&nbsp;栖鸾三&nbsp;晨光四&nbsp;明霞五&nbsp;翠华六&nbsp;文安七&nbsp;积珍八&nbsp;影纹九&nbsp;仪凤十&nbsp;仁智十一&nbsp;清修十二&nbsp;宝林十三&nbsp;和明十四&nbsp;绮阴十&nbsp;五绛阳十六，皆帝自制名。<br><br>&nbsp;&nbsp;&nbsp;&nbsp;院有二十人，皆择宫中佳丽谨厚有容色美人实之。每一院，选帝常幸御者为之首。每院有宦者，主出入易市。又凿五湖，每湖方四十里。东日翠光湖，南日迎阳湖，西曰寒光湖，北曰洁水湖，中日广明湖。湖中积土石为山，构亭殿，曲屈环绕澄碧，皆穷极人间华丽。又凿北海，周环四十里。中有三山，效蓬莱、方丈、瀛洲，上皆台榭回廊。水深数丈，开沟通五湖四海。沟尽通行龙凤舸；帝多泛东湖。因制湖上曲《望江南》八阕云：湖上月，偏照列仙家。水浸寒光铺枕簟，浪摇睛影走金蛇。偏称泛灵槎。光景好，轻彩望中斜。清露冷侵银兔影，西风吹落桂枝花。开宴思无涯。　　湖上柳，烟里不胜垂，宿露洗开明媚眼，东风摇弄好腰枝。烟雨更相宜。环曲岸，阴覆画桥低，线拂行人春晚后，絮飞晴雪暖风时。幽意更依依。<br><br>&nbsp;&nbsp;&nbsp;&nbsp;湖上雪，风急堕还多。轻片有时敲竹户，素华无韵入澄波。望外玉相磨。湖水远，天地色相和。仰面莫思梁苑赋，朝来且听玉人歌。不醉拟如何？<br><br>&nbsp;&nbsp;&nbsp;&nbsp;湖上草，碧翠浪通津。修带不为歌舞缓，浓铺堪作醉人茵。无意衬香裳。晴霁后，颜色一般新。游子不归生满地，佳人远意寄青春。留咏卒难伸。　　“湖上花，天水浸灵葩。浅蕊水边匀玉粉，浓苞天外剪明霞。只在列仙家。开烂熳，插鬓若相遮。水殿春寒幽冷艳，玉轩晴照暖添华。清赏思何赊。<br><br>&nbsp;&nbsp;&nbsp;&nbsp;湖上女，精选正轻盈。犹恨乍离金殿侣，相将尽是采莲人。清唱谩频频。轩内好，嬉戏下龙津。玉朱弦闻昼夜，踏青斗草事青春。玉辇从群真。<br><br>&nbsp;&nbsp;&nbsp;&nbsp;湖上酒，终日助清欢。檀板轻声银甲缓，酪浮香米玉蛆寒。醉眼暗相看。春殿晚，仙艳奉杯盘。湖上风光真可爱，醉乡天地就中宽。帝主正清安。<br><br>&nbsp;&nbsp;&nbsp;&nbsp;湖上水，流绕禁园中。斜日暖摇青翠动，落花香暖众纹红。未起清风，闲纵目，鱼跃小莲东。泛泛轻摇兰棹稳，沉沉寒影上仙宫。远意更重重。<br><br>&nbsp;&nbsp;&nbsp;&nbsp;帝常游湖上，多令宫中美人歌此曲。大业六年，后苑草木鸟兽繁息茂盛。桃蹊柳径，翠荫交合；金猿青鹿，动辄成群。自大内开为御道，直通西苑，夹道植长松高柳。帝多幸苑中，去来无时，侍御多夹道而宿。帝往往中夜即幸焉。一夕，帝泛舟游北海，与宦人十数，或升海山。是时月色朦胧，晚风轻软，浮浪无声，万籁俱寂，恍惚间水上有一小舟，只容两人，帝谓十六院中美人。洎至，首一人先登，赞唱：“陈后主谒帝。”帝意恍惚，亦忘其死。帝幼年与后主甚善，乃起迎之。后主再拜，帝亦鞠躬劳谢。既坐，后主曰：“忆昔与帝同队戏，情爱甚于同气。今陛下富有四海，令人钦服。始者谓帝将致理于三王之上，今乃甚取当时之乐以快平生，亦甚美事。闻陛下已开隋渠，引洪河之水，东游维扬，因作诗来奏。”乃探怀出诗上帝。诗曰：<br><br>&nbsp;&nbsp;&nbsp;&nbsp;隋室开兹水，初心谋太奢。<br><br>&nbsp;&nbsp;&nbsp;&nbsp;一千里力役，百万民吁嗟。<br><br>&nbsp;&nbsp;&nbsp;&nbsp;水殿不复反，龙舟成小暇。<br><br>&nbsp;&nbsp;&nbsp;&nbsp;溢流随陡岸，浊浪喷黄沙。<br><br>&nbsp;&nbsp;&nbsp;&nbsp;两人迎客至，三月柳飞花。<br><br>&nbsp;&nbsp;&nbsp;&nbsp;日脚沉云外，榆梢噪瞑鸦。<br><br>&nbsp;&nbsp;&nbsp;&nbsp;如今游士俗，异日便无家。<br><br>&nbsp;&nbsp;&nbsp;&nbsp;且乐人间景，休寻海上槎。<br><br>&nbsp;&nbsp;&nbsp;&nbsp;人喧舟舣岸，风细锦帆斜。<br><br>&nbsp;&nbsp;&nbsp;&nbsp;莫言无后利，千古壮京华。<br><br>&nbsp;&nbsp;&nbsp;&nbsp;帝观诗，佛然怒曰：“生死，命也。兴数也。尔安知吾开河为后人之利？”帝怒叱之。后主曰：“子之壮气，能得几日？其终始更不若吾。”帝乃起而逐之。后主走，曰：“且去，且去。后一年，吴公台下相见。”乃没于水际。帝方悟其死，兀然不自知，惊悸移时。一日，明霞院美人杨夫人喜报帝曰：“酸枣邑所进玉李，一夕忽长，清阴数亩。”帝沉默甚久，曰：“何故而忽茂？”夫人云：“是夕，院中人闻空中若有千百人，语言切切，云：‘李木当茂。洎晓看之，已茂盛如此。”帝欲伐去。左右或奏曰：“木德来助之应也。”又一夕，晨光院周夫人来奏云：“院中杨梅一夕忽尔繁盛。”帝喜，问曰：“杨梅之茂，能如玉李乎？”或曰：“杨梅虽茂，终不敌玉李之盛。”帝往两院观之，亦自见玉李至繁茂。后梅李同时结实，院妃来献。帝问二果孰胜。院妃曰：“杨梅虽好，味清酸，终不若玉李之甘。苑中人多好玉李。”帝叹曰：“恶杨好李，岂人情哉，天意乎！”后帝将崩扬州，一日，院妃报杨梅已枯死。帝果崩于扬州。异乎！一日，洛水渔者获生鲤一尾，金鳞赭尾，鲜明可爱。帝问渔者之姓。姓解，未有名。帝以朱笔于鱼额书“解生”字以记之，乃放之北海中。后帝幸北海，其鲤已长丈余，浮水见帝，其鱼不没。帝时与萧院妃同看，鱼之额朱字犹存，惟“解”字无半，尚隐隐“角”字存焉。萧后曰：“鲤有角，乃龙也。”帝曰：“朕为人主，岂不知此意？”遂引弓射之。鱼乃沉。<br><br>&nbsp;&nbsp;&nbsp;&nbsp;大业四年，道州贡矮民王义，眉目浓秀，应对甚敏。帝尤爱之。常从帝游，终不得入宫。帝曰：“尔非宫中物。”义乃自宫。帝由是愈加怜爱，得出入。帝卧内寝，义多卧榻下；帝游湖海回；义多宿十六院。一夕，帝中夜潜入栖鸾院。时夏气暄烦，院妃庆儿卧于帘下。初月照轩，颇明朗。庆儿睡中惊魇，若不救者。帝使义呼庆儿，帝自扶起，久方清醒。帝曰：“汝梦中何苦如此？”庆儿曰：“妾梦中如常时，帝握妾臂，游十六院。至第十院，帝坐殿上，俄时火发。妾乃奔走。回视帝坐烈焰中，妾惊呼人救帝。久方睡觉。”帝自强解曰：“梦死得生。火有威烈之势，吾居其中，得威者也。”大业十年，幸江都被弑。帝入第十院，居火中，此其应也。龙舟为杨玄感所烧。后敕扬州刺史再造，制度又华丽，仍长广于前舟。舟初来进，帝东幸维扬，后宫十六院皆随行。西苑令马守忠别帝曰：“愿陛下早还都辇，臣整顿西苑以待乘舆之来。西苑风景台殿如此，陛下岂不思恋，舍之而远游也？”又泣下。帝亦怆然，谓守忠曰：“为吾好看西苑，无令后人笑吾不解装景趣也！”左右甚疑讶。帝御龙舟，中道，夜半，闻歌者甚悲。其歌曰：<br><br>&nbsp;&nbsp;&nbsp;&nbsp;我兄征辽东，饿死青山下。<br><br>&nbsp;&nbsp;&nbsp;&nbsp;令我挽龙舟，又困隋堤道。<br><br>&nbsp;&nbsp;&nbsp;&nbsp;方今天下饥，路粮无些少。<br><br>&nbsp;&nbsp;&nbsp;&nbsp;前去三十程，此身安可保。<br><br>&nbsp;&nbsp;&nbsp;&nbsp;寒骨枕荒沙，幽魂泣烟草。<br><br>&nbsp;&nbsp;&nbsp;&nbsp;悲损闺内妻，望断吾家老。<br><br>&nbsp;&nbsp;&nbsp;&nbsp;安得义男儿，悯此无主尸。<br><br>&nbsp;&nbsp;&nbsp;&nbsp;引其孤魂回，负其白骨归。<br><br>&nbsp;&nbsp;&nbsp;&nbsp;帝闻其歌，遂遣人求其歌者，至晓不得其人。帝颇彷徨，通夕不寐。扬州朝百官，天下朝贡使，无一人至者。有来者，在途，遭兵夺其贡物。帝犹与群臣议，诏十三道起兵，诛不朝贡者。帝知其世祚已去，意欲遂幸永嘉，群臣皆不愿从。帝未遇害前数日，帝亦微识玄象，多夜起观天。乃召太史令袁充，问曰：“天象如何？”充伏地泣涕曰：”星文文恶，贼星逼帝座甚急。恐祸起旦夕，愿陛下遽修德灭之。”帝不乐，乃起，入便殿，按膝俯首不语。顾玉义曰：“汝知天下将乱乎？汝何故省言而不告我也？”义泣对曰，“臣远方废民，得蒙上贡，自入深宫，久膺圣泽，又尝自宫，以近陛下。天下大乱，固非今日，履霜坚冰，其来久矣。臣料大祸，事在不救。”帝曰：“子何不早告我也？”义曰：“臣不早言，言，即死久矣。”帝乃泣下，曰：“卿为我陈成败之理。朕贵知也。”翌日，义上书云：“臣本出南楚卑薄之地，逢圣明为治之时。不爱此身，愿从入贡，臣本侏儒，性尤蒙滞。出入左右，积有岁华，浓被圣私，皆逾素望，侍从乘舆，周旋台阁。臣虽至鄙，酷好穷经，颇知善恶之本源，少识兴亡之所以。还往民间，周知利害。深蒙顾问，方敢敷陈，自陛下嗣守元符，体临大器，圣神独断，谏净莫从，独发睿谋，不容人献。大兴西苑，两至辽东，龙舟逾于万艘，宫阙遍乎天下，兵甲常役百万，士民穷乎山谷。征辽者百不存十，殁葬者十未有一，帑藏全虚，谷粟涌贵。乘舆竟往，行幸无时，兵士时从，常逾万人。遂令四方失望，天下为墟。方今有家之村，存者可数。子弟死于兵役，老弱困于蓬蒿，兵尸如岳，饿殍盈郊，狗彘厌人之肉，乌食人之余。臭闻千里，骨积高原，膏血草野，狐犬尽肥，阴风元人之墟，鬼哭寒草之下。目断平野，千里元烟。万民剥落，不保朝昏，父遗幼子，妻号故夫。孤苦何多，饿殍尤甚，乱离方始，生死孰知。人主爱人，一何如此？陛下恒性毅然，孰敢上谏。或有鲠言，又令赐死，臣下相顾，钳结自全。龙逢复生，安敢议奏？左右近臣，阿谀顺旨，迎合帝意，造作拒谏，皆出此途，乃逢富贵。陛下恶过，从何得闻？方今又败辽师，再幸东土，社稷危于春雪，干戈遍于四方，生民已入涂炭，官吏犹未敢言。陛下自惟，若何为什？陛下欲兴师则兵吏不顺，欲行幸则将卫莫从。适当此时，如何自处？陛下虽欲发愤修德，特加爱民。圣慈虽切救时，天下不可复得。大势已去，时不再来。巨厦之崩，一木不能支；洪河已决，掬壤不能救。臣本远人，不知忌讳。事急至此，安敢不言？臣今不死，后必死兵，敢献此书，延颈待尽。”帝省义奏，曰：“自古安有不亡之国，不死之主乎？”义曰：“陛下尚犹蔽饰己过。陛下常言，吾当跨三皇，超五帝，下视商周，使万世不可及。今日之势如何？能自复回都辇乎？”帝乃泣下，再三嘉叹。义曰：“臣昔不言，诚爱生也。今既且奏，愿以死谢也。天下方乱，陛下自爱。”少选，报云：“义自刎矣。”帝不胜悲伤，特命厚葬焉。不数日，帝遇害。时中夜，闻外切切有声。帝急起，衣冠御内殿。坐未久，左右伏兵俱起，司马戡携刃向帝。帝叱之曰：“吾终年重禄养汝。吾无负汝，汝何负我？”帝常所幸朱贵儿在帝旁，谓戡曰：“三日前，帝虑侍卫秋寒，诏宫人悉絮袍裤。帝自临视，数千袍两日毕工。前日赐公等，岂不知也？尔等何敢逼乘舆？”乃大骂戡。戡曰：“臣实负陛下。但今天下俱胁叛，二京已为贼据，陛下归亦无路，臣生亦无门。臣已亏臣节，虽欲复已不可得也，愿得陛下首以谢天下。”乃携剑上殿。帝复叱曰：“汝岂不知，诸侯之血入地大旱，况人主乎？”戡进帛。帝入内阁自经。贵儿犹大骂不息，为乱兵所杀耳。<br><br>&nbsp;&nbsp;&nbsp;&nbsp;<font&nbsp;color='#cc0000'>迷楼记<br><br>&nbsp;&nbsp;&nbsp;&nbsp;炀帝晚年，尤沉迷女色。他日，顾谓近侍曰：“人主享天地之富，亦欲极当年之乐，自快其意。今天下安富，海内无事，此吾得以遂其乐也。今宫殿虽壮丽显敞，苦无曲房小室，幽轩短槛。若得此，则吾期老于其中也。”近侍高昌奏曰：“臣有友项升，浙人也，自言能构宫室。”翌日，召而问之。升曰：“臣乞先进图本。”后日进图。帝览，大悦。即日诏有司，供具材木，凡役夫数万，经岁而成。楼阁高下，轩窗掩映。幽房曲室，玉栏朱，互相连属，回环四合，曲屋自通，千门万牖，上下金碧。金虬伏于栋下，玉兽蹲于户旁，壁砌生光，琐窗射日。工巧之极，自古无有也。费用金玉，帑库为之一虚。人误入者，虽终日不能出。帝幸之，大喜，顾左右曰：“使真仙游其中，亦当自迷也。可目之日迷楼。”诏以五品官赐升，仍给内库帛千匹赏之。诏选后宫良家女数千，以居楼中，每一幸，有经月而不出。是月，大夫何稠进御童女车，车之制度绝小，只容一人，有机处于其中，以机碍女之手足，女纤毫不能动。帝以处女试之，极喜。召何稠语之曰：“卿之巧思，一何神妙如此？”以千金赠之，旌其巧也。何稠出，为人言车之机巧。有识者曰：“此非盛德之器也。”稠又进转关车，车周挽之，可以升楼阁如行平地。车中御女则自摇动，帝尤喜悦。谓稠曰：“此车何名也？”稠曰：“臣任意造成，未有名也。愿帝赐佳名。”帝曰：“卿任其巧意以成车，朕得之，任其意以自乐，可名任意车也。”何稠再拜而去。帝令画工绘士女会合之图数十幅，悬于阁中。上官时自江外得替回。铸乌铜屏数十面，其高五尺而阔三尺，磨以成鉴，为屏，可环于寝所，诣阙投进。帝以屏内迷楼，而御女于其中，纤毫皆入于鉴中。帝大喜曰：“绘画得其象耳。此得人之真容也，胜绘画万倍矣。”又以千金赐上官时。帝日夕沉荒于迷楼，罄竭其力，亦多倦怠。顾谓近侍曰：“朕忆初登极日，多辛苦无睡，得妇人枕而藉之，方能合目。才似梦，则又觉。今睡则冥冥不知返，近女色则惫，何也？”他日，矮民王义上奏曰：“臣田野废民，作事皆不胜人。生于辽旷绝远之域，幸因入贡，得备后宫扫除之役。陛下特加爱遇，臣尝自宫以侍陛下。自兹出入卧内，周旋宫室，方今亲信，无如臣者。臣由是窃览殿中简编，反复玩味，微有所得。臣闻精气为人之聪明。陛下当龙潜日，先帝勤俭，陛下鲜亲声色，日近善人。陛下精实于内，神清于外，故日夕无寝，陛下自数年声色无数，盈满后宫，日夕游宴于其中。自非岁节大辰，何尝临御前殿？其余多不受朝。或引见远人，非时庆贺，亦日宴坐朝，曾未移刻，则圣躬起入后宫。夫以有限之体而投无尽之欲，臣固知其竭也。臣闻古者有野叟独歌舞于盘古之上。人询之曰：‘子何独乐之多也？’叟曰：‘吾有三乐，子知之乎？’‘何也？’叟曰：‘人生难遇太平世。吾今不见兵革，此一乐也。人生难得支体完备。吾身不残疾，此二乐也。人生难得寿。吾今年八十矣，此三乐也。其人叹赏而去。陛下享天下之富贵，圣貌轩逸，龙章凤姿，而不自爱重，其思虑固出于野叟之外。臣蕞尔微躯，难图报效，罔知忌讳，上逆天颜。”因俯伏泣涕。帝乃命引起。翌日，召义语之曰：“朕昨夜思汝言，极有深理。汝真爱我者也。”乃命义后宫择一静室，而帝居其中，宫女皆不得入。居二日，帝忿然而出曰：“安能悒悒居此乎？若此，虽寿千万岁，将安用也。”乃复入迷楼。宫女无数，后宫不得进御者亦极多。后宫侯夫人有美色，一日，自经于栋下。臂悬锦囊，中有文。左右取以进帝，乃诗也。《自感》三首，云：<br><br>&nbsp;&nbsp;&nbsp;&nbsp;庭绝玉辇迹，芳草渐成窠。<br><br>&nbsp;&nbsp;&nbsp;&nbsp;隐隐闻箫鼓，君恩何处多？<br><br>&nbsp;&nbsp;&nbsp;&nbsp;欲泣不成泪，悲来翻强歌。<br><br>&nbsp;&nbsp;&nbsp;&nbsp;庭花方烂慢，无计奈春何。<br><br>&nbsp;&nbsp;&nbsp;&nbsp;春阴正无际，独肯意如何？<br><br>&nbsp;&nbsp;&nbsp;&nbsp;不及闲花柳，翻承雨露多。<br><br>&nbsp;&nbsp;&nbsp;&nbsp;《看梅》二首，云：　　砌雪无消日，卷帘时自颦。<br><br>&nbsp;&nbsp;&nbsp;&nbsp;庭梅对我有怜意，先露枝头一点春。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;香清寒艳好，谁识是天真。<br><br>&nbsp;&nbsp;&nbsp;&nbsp;玉梅谢后阳和至，散与群芳自在春。<br><br>&nbsp;&nbsp;&nbsp;&nbsp;《妆成》云：<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;妆成多自惜，梦好却成悲。<br><br>&nbsp;&nbsp;&nbsp;&nbsp;不及杨花意、春来到处飞。<br><br>&nbsp;&nbsp;&nbsp;&nbsp;《遣意》云：<br><br>&nbsp;&nbsp;&nbsp;&nbsp;秘洞扃仙卉，雕窗锁玉人。<br><br>&nbsp;&nbsp;&nbsp;&nbsp;毛君真可戮，不肯写昭君。<br><br>&nbsp;&nbsp;&nbsp;&nbsp;《自伤》云：初入承明日，深深报未央。<br><br>&nbsp;&nbsp;&nbsp;&nbsp;长门七八载，无复见君王。<br><br>&nbsp;&nbsp;&nbsp;&nbsp;春寒入骨清，独卧愁空房。<br><br>&nbsp;&nbsp;&nbsp;&nbsp;飒履步庭下，幽怀空感伤。<br><br>&nbsp;&nbsp;&nbsp;&nbsp;平日新爱惜，自待聊非常。<br><br>&nbsp;&nbsp;&nbsp;&nbsp;色美反成弃，命薄何可量？<br><br>&nbsp;&nbsp;&nbsp;&nbsp;君恩实疏远，妾意徒访惶。<br><br>&nbsp;&nbsp;&nbsp;&nbsp;家岂无骨肉，偏亲老北堂。<br><br>&nbsp;&nbsp;&nbsp;&nbsp;此身无羽翼，何计出高墙？<br><br>&nbsp;&nbsp;&nbsp;&nbsp;性命诚所重，弃割良可伤。<br><br>&nbsp;&nbsp;&nbsp;&nbsp;悬帛朱栋上，肝肠如沸汤。<br><br>&nbsp;&nbsp;&nbsp;&nbsp;引颈又自惜，若有丝牵肠。<br><br>&nbsp;&nbsp;&nbsp;&nbsp;毅然就死地，从此归冥乡！帝见其诗，反复伤感。帝往视其尸，曰：“此已死，颜色犹美如桃花。”乃急召中使许廷辅曰：“朕向遣汝，择后宫女入迷楼，汝何故独弃此人也？”乃令廷辅就狱，赐自尽，厚礼葬侯夫人。帝日诵诗，酷好其文，乃令乐府歌之。帝又于后宫亲择女百人入迷楼。大业八年，方士进大丹，帝服之，荡思愈不可制，日夕御女数十人。入夏，帝烦躁，日引饮数百杯，而渴不止。医丞莫君锡上奏曰：“帝心脉烦盛，真元太虚，多饮，即大疾生焉。”因进剂治之。仍乞置冰盘于前，惮帝日夕朝望之，亦治烦躁之一术也。自兹，诸院美人各市冰为盘，以望行幸，京师冰为之踊贵，藏冰之家，皆获千金。大业九年，帝将再幸江都。有迷楼宫人静夜亢声歌云：“河南杨柳谢，河北李花荣。杨花飞去落何处？李花结果自然成。”帝闻其歌，披衣起听，召宫女问之云：“孰使汝歌也？汝自歌之耶？”宫女曰：“臣有弟在民间，因得此歌，曰‘道途儿童多唱此歌。’”帝默然久之，曰：“天启之也，天启之也！”帝因索酒，自歌云：<br><br>&nbsp;&nbsp;&nbsp;&nbsp;宫木阴浓燕子飞，兴衰自古漫成悲。<br><br>&nbsp;&nbsp;&nbsp;&nbsp;他日迷楼更好景，宫中吐艳恋红辉。<br><br>&nbsp;&nbsp;&nbsp;&nbsp;歌竟，不胜其悲。近侍奏：“无故而歌，又悲，臣皆不晓。”帝曰：“休间。他日自知也。”后帝幸江都。唐帝提兵号令入京，见迷楼，大惊曰：“此皆民膏血所为也！”乃命焚之。经月火不灭，前谣前诗皆见矣。方知世代兴亡，非偶然也。<br><br>&nbsp;&nbsp;&nbsp;&nbsp;大业拾遗记大业十二年，炀帝将幸江都，命越王侑留守东都，宫女半不随驾，拜泣留帝。言辽东小国，不足以烦大驾，愿择将征之。攀车留籍指血染鞅，帝意不回。因戏飞白题二十字，赐守宫女云：<br><br>&nbsp;&nbsp;&nbsp;&nbsp;我梦江都好，征辽亦偶然。<br><br>&nbsp;&nbsp;&nbsp;&nbsp;存颜色在，离别只今年。<br><br>&nbsp;&nbsp;&nbsp;&nbsp;车驾既行，师徒百万，前趋大桥未就，则命云屯将军麻叔谋浚黄河人汴堤，使胜巨舰。叔谋衔命，甚酷，以铁脚木鹅试彼浅深。鹅止，谓浚河之夫不忠，队伍死水下！至今儿啼，闻人言“麻胡来”即止。其讹言畏人皆若是。帝离都旬日，幸宋何妥所进车。车前只轮高广，疏钉为刃，后只轮庳下，以柔榆为之，使滑动不滞，使牛御焉（车名见何妥传），自都抵汴郡，日进御车女，垂鲛绡网，杂缀片玉鸣铃，行摇玲珑，以混车中笑语，冀左右不闻也。长安贡御车女袁宝儿，年十五，腰肢纤堕，呆憨多态，帝宠爱之特厚。时洛阳进合蒂迎辇花。云得之嵩山坞中，人不知名，采者异而贡之。会帝驾适至，因以迎辇名之。花外殷紫，内素腻菲芬，粉蕊，心深红，跗争两花，枝干烘翠，类通草无刺，叶圆长薄，其香气芬馥，或惹襟袖，移日不散，嗅之令人不多睡。帝令宝儿持之，号日司花女。时诏虞世南草征辽指挥德音敕于帝侧，宝儿注视久之，帝谓世南曰：“昔传飞燕可掌上舞，朕常谓儒生饰于文字，岂人能若是乎？及今得宝儿，方昭前事，然多憨态。今注目于卿，卿才人，可便嘲之。”世南应诏为绝句曰：<br><br>&nbsp;&nbsp;&nbsp;&nbsp;学画鸦黄半未成，垂肩袖太憨生，<br><br>&nbsp;&nbsp;&nbsp;&nbsp;缘憨却得君王惜，常把花枝傍辇行。<br><br>&nbsp;&nbsp;&nbsp;&nbsp;上大悦。至汴，帝御龙舟，萧妃乘凤舸，锦帆彩缆，穷极侈靡，舟前为舞台，台上垂蔽日帘，帘即蒲泽国所进，以负山蚊睫纫莲根丝，贯小珠问睫编成。虽晓日激射，而光不能透。每舟择妙丽长白女子千人，执雕板镂金揖，号为殿脚女。　　一日，帝将登凤舸，凭殿脚女吴练仙肩，喜其柔丽，不与群辈齿。爱之甚，久不移步。绛仙善画长蛾眉，帝色不自禁。回辇，召绛仙，将拜捷好。适值绛仙下嫁为玉工万群妻，故不克谐。帝寝兴罢，擢为龙舟首揖，号曰崆峒夫人，由是，殿脚女争效为长蛾眉。司官吏日给螺子黛五斛，号为蛾绿。螺子黛，出波斯国，每颗值十金。后征赋不足，杂以铜黛给之。独绛仙得赐螺黛不绝。帝每倚帘视绛仙，移时不去。顾内谒者云：“古人言秀色若可餐。如绛仙真可疗饥矣。”因吟诗揖篇赐之曰：<br><br>&nbsp;&nbsp;&nbsp;&nbsp;旧曲歌桃叶，新妆艳落梅。<br><br>&nbsp;&nbsp;&nbsp;&nbsp;将身旁轻楫，知是渡江来。<br><br>&nbsp;&nbsp;&nbsp;&nbsp;诏殿脚女千辈唱之。时，越溪进耀光绫，绫纹突起有光彩。越人乘樵风舟，泛于石帆山下，收野茧缫之。缫丝女夜梦神人告之曰：“禹穴三千年一开，汝所得野茧，即江淹文集中壁鱼所化也。丝织为裳，必有奇文。”织成果符所梦，故进之。帝独赐司花女洎绛仙，他姬莫预。萧妃恚妒不怿。由是二姬稍稍不得亲幸。帝尝醉游诸宫，偶戏官婢罗罗者，罗罗畏萧妃，不敢迎帝，且辞以有程姬之疾，不可荐寝。帝乃嘲之曰：<br><br>&nbsp;&nbsp;&nbsp;&nbsp;个人无赖是横波，黛染隆颅簇小蛾。　　幸得留侬伴成梦，不留侬住意如何？<br><br>&nbsp;&nbsp;&nbsp;&nbsp;帝自达广陵宫中，多效吴言，因有侬语也。帝昏湎滋深，往往为妖祟所惑，尝游吴公宅鸡台，恍惚间与陈后主相遇，尚唤帝为殿下。后主戴车纱皂帻，青绰袖，长裾，绿锦纯缘紫纹，方平履，舞女数十许，罗侍左右。中一女迥美，帝屡目之。后主云，“殿下不识此人耶？即丽华也。每忆桃叶山前，乘战舰与此子北渡。尔时丽华最恨，方倚临春阁，试东郭紫毫笔，书小砑红绡作答江令壁月句。未终，见韩擒虎跃青骢驹，拥万甲直来冲人，都不存去就。至今日。”俄以绿文测海蠡，酌红粱新酿劝帝。帝饮之，甚欢。因请丽华舞玉树后庭花。丽华白后主，辞以抛掷岁久，自井中出来，腰肢依巨，元复往时姿态。帝再三索之，乃徐起终一曲。后主问帝：“萧妃何如此人？”帝曰：“春兰秋菊，各一时之秀也。”后主复诵诗十数篇，帝不记之。独爱小窗诗及寄侍儿碧玉诗。小窗诗云：<br><br>&nbsp;&nbsp;&nbsp;&nbsp;午醉醒来晚，无人梦自惊，<br><br>&nbsp;&nbsp;&nbsp;&nbsp;夕阳如有意，偏傍小窗明。<br><br>&nbsp;&nbsp;&nbsp;&nbsp;寄碧玉诗云：<br><br>&nbsp;&nbsp;&nbsp;&nbsp;离别肠应断，相思骨合销，<br><br>&nbsp;&nbsp;&nbsp;&nbsp;愁魂若飞散，凭仗一相招。<br><br>&nbsp;&nbsp;&nbsp;&nbsp;丽华拜求帝一章，辞以不能。丽华笑曰：“尝闻‘此处不留侬，会有留侬处’，安可言不能？”帝强为之。操觚曰：<br><br>&nbsp;&nbsp;&nbsp;&nbsp;见面无多事，闻名尔许时，<br><br>&nbsp;&nbsp;&nbsp;&nbsp;坐来生百媚，实个好相知。<br><br>&nbsp;&nbsp;&nbsp;&nbsp;丽华捧诗，然不怿。后主问帝：“龙舟之游，乐乎？始谓殿下致治在尧舜之上，今日复此逸游，大抵人生各图快乐。曩时何见罪之深耶。三十六封书，至今使人怏怏不悦。”帝忽悟，叱之云：“何今日尚目我为殿下，复以往事讯我耶？”随叱声，恍然不见。<br><br>&nbsp;&nbsp;&nbsp;&nbsp;帝幸月观，烟景清朗，中夜，独与萧妃起临前轩。帘栊不开，左右方寝。帝凭妃肩说东宫时事。适有小黄门映蔷蔽丛调宫婢，衣带为蔷蔽结，笑声哧哧不止。帝望见腰肢纤弱，意为宝儿有私。帝披单衣，亟行擒之。乃宫婢雅娘也。回入寝殿，萧妃俏笑不知止。帝因曰：“往年私幸妥娘时，情态正如此。此时虽有性命，不复惜矣。后得月宾，被伊作意态不彻，是时侬怜心不减今日对萧娘情态，曾效刘孝绰为杂忆诗，常念与妃，妃记之否？”萧妃承问，即念云：“忆睡时，待来刚不来。卸妆仍索伴，解佩更相催。博山思结梦，沉水未成灰。”又云：“忆起时，投签初报晓。被惹香黛残，枕隐金钗袅。笑动上林中，除却司晨鸟。”听之咨嗟云：“日月遄逝，今来已是几年事矣。”妃因言：“闻说方外群盗不少，幸帝图之。”帝曰：“侬家事，一切已托杨素了，人生能几何，纵有他变，侬终不失作长城公。汝无言外事也。”帝尝幸昭明文选楼，车驾未至，先命宫娥数千升楼迎侍。微风东来，宫娥衣被风绰，直泊肩项。帝睹之色荒愈炽，因此乃建迷楼。择下俚稚女居之，使衣轻罗单裳，倚槛望之势若飞举。又名香于四隅，烟气霏霏常若朝雾未散，谓为神仙境不我多也。楼上张四宝帐，帐各异名，一名散春愁，二名醉忘归，三名夜酣香，四名延秋月。妆奁、寝衣、帐各异制。帝自达广陵，沉缅失度，每睡，须摇顿四体，或歌吹齐鼓，方就一梦。侍儿韩俊娥，尤得帝意。每寝必召令振耸支节，然后成寝。别赐名为来梦儿。萧妃常密讯俊娥曰：“帝体不舒，汝能安之，岂有他媚？”俊娥畏威进言：“妾从帝自都城来，见帝常在何妥车，车行高下不等，女态自摇，帝就摇怡悦。妾今幸承皇后恩德，侍寝帐下，私效车中之态以安帝耳，非他媚也。”他日，萧后诬罪去之，帝不能止。暇日登迷楼忆之，题东南柱二篇云：<br><br>&nbsp;&nbsp;&nbsp;&nbsp;黯黯愁侵骨，绵绵病欲成，<br><br>&nbsp;&nbsp;&nbsp;&nbsp;须知潘岳鬓，强半为多情。<br><br>&nbsp;&nbsp;&nbsp;&nbsp;又云：<br><br>&nbsp;&nbsp;&nbsp;&nbsp;不信长相忆，丝从鬓里生，<br><br>&nbsp;&nbsp;&nbsp;&nbsp;闲来倚楼立，相望几含情。殿脚女自至广陵，悉命备月观行宫，由是，绛仙等亦不得亲侍寝殿。有郎将自瓜州宣事回，进合欢水果一器，帝命小黄门以一双驰骑赐绛仙。遇马急摇解。蜂仙拜赐不然，因附红笺小简上进曰：驿骑传双果，君王宠念深。<br><br>&nbsp;&nbsp;&nbsp;&nbsp;宁知辞帝里，无复合欢心。帝省章不悦，顾黄门曰：“绛仙如何来辞怨之深矣？”黄门惧拜而言：“适走马摇动，及月观，果已离解，不复连理。”帝意不解，因言曰：“绎仙不独貌可观，诗意深切，乃女相如也。亦付谢左贵嫔乎？”<br><br>&nbsp;&nbsp;&nbsp;&nbsp;帝于宫中，尝小会，为拆字令，取左右离合之意。时杳娘侍侧。帝曰：“我取杏字为十八日。”杳娘复解罗字为四维。帝顾萧妃曰：“尔能拆朕字乎？不能当醉一杯。”妃徐曰：“移左画居右，岂非渊字乎？”时人望多归唐公，帝闻之不怿。乃言：“吾不知此事，岂为非圣人耶？”于是，奸蠢起于内，盗贼攻于外，直阁斐虔通、虎赍郎将司马德勤等，引左右屯卫将军字文化及将谋乱，因请放官奴分直上下。帝可奏，即宣诏云：“门下，寒暑迭用所以成岁功也。日月代明，所以均劳逸也。故士子有游息之谈，农夫有休劳之节。咨尔髡众，服役甚勤，执劳无怠。埃溢于爪发，虮虱结于兜鍪。朕甚悯之，俾尔休番，从便亿戏。无烦方朔滑稽之请，而从卫士递上之文。朕于待从之间，可谓恩矣。可依前件事。”是有焚草之变。<br><br>&nbsp;&nbsp;&nbsp;&nbsp;右《大业拾遗记》者，上元县南朝故都，梁建瓦棺寺阁，阁南隅有双阁，闭之忘记岁月。会昌中，诏拆浮图，因开之。得笔千余头，中藏书一帙。虽皆随手靡书，而文字可纪者，乃隋书遗稿也，中有生白藤纸数幅，题为南部烟花录，僧志彻得之。及焚释氏群经，僧人惜其香轴，争取纸尾拆去，视轴，皆有鲁郡文中颜公名题云手写，是录即前之笔，可不举而知也。志彻得录前事。及取隋书校之，多隐文，特有符会，而事颇简脱。岂不以国初将相争以王道辅政，颜公不欲华靡前迹，因而削乎。今尧风已还，得车斯驾，独惜斯文湮没，不得为词人才子谈柄。故编云《大业抬遗记》。本文缺落凡十七八，悉而补之矣。<br></font&nbsp;color='#cc0000'></font&nbsp;color='#cc0000'>