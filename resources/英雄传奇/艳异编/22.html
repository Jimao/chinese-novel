&nbsp;&nbsp;&nbsp;&nbsp;<h1>艳异编卷十七·幽期部一&nbsp;莺莺传</h1><br><br>&nbsp;&nbsp;&nbsp;&nbsp;<font&nbsp;color='#cc0000'>莺莺传（即会真记）唐贞元中，有张生者，性温茂，美风容，内秉坚孤，非礼不可入。或朋从游宴，扰杂其间，他人皆汹汹拳拳，若将不及，张生容顺而已，终不能乱。以是年二十三，未尝近女色。知者诘之，谢而言曰：“登徒子非好色者，是有淫行。余真好色者，而适不我值。何以言之？大凡物之尤者，未尝不留连于心，是知其非忘情者也。”诘者识之。亡几何，张生游于蒲。蒲之东十余里，有僧舍曰“普救寺”，张生寓焉。适有崔氏孀妇，将归长安，路出于蒲，亦止兹寺。崔氏妇，郑女也。张出于郑，绪其亲，乃异派之从母。是岁，浑薨于蒲。有中人丁文雅，不善于军，军人因丧而扰，大掠蒲人。崔氏家财甚厚，多奴仆，旅寓惶骇，不知所托。先是，张与蒲将之党有善，请吏护之，遂不及于难。十余日，廉使杜确将天子命，以统戈节令于军，军由是戢。郑厚张之德甚，因饰馔以命张中堂宴之，复谓曰：“姨之孤嫠未亡，提携幼稚，不幸属师徒大溃，实不保其身。弱子幼女，犹君之生也。岂可比常恩哉！今俾以仁兄礼奉见，冀所以报恩也。”命其子曰欢郎，可十余岁，容甚温美。次命女：“出拜尔兄，尔兄活尔。”久之，辞疾。郑怒曰：“张兄保尔之命。不然尔且虏矣。能复远嫌乎？”久之，乃至。常服悴容，不加新饰，垂鬟接黛，双脸断红而已。颜色艳异，光辉动人。张惊，为之礼。因坐郑旁，以郑之抑而见也，凝涕怨绝，若不胜其体者。问其年纪，郑曰：“今天子甲子岁之七月终，今贞元庚辰生十七年矣。”张生稍以词导之，不对。终席而罢。张自是惑之，愿致其情，无由得也。<br><br>&nbsp;&nbsp;&nbsp;&nbsp;崔之婢曰红娘。生私为之札者数四，乘间遂道其衷。婢果惊沮，溃然而奔。张生悔之；翌日，婢复至。张生乃羞而谢之，不复云所求矣。婢因谓张曰：“郎之言，所不敢言，亦不敢泄。然而崔之族姻，君所详也，何不因其德而求娶焉？”张曰：“予始自孩提，性不苟合。或时纨绮闲居，曾莫流盼。不为当年，终有所蔽。昨日一席间，几不自持。数日来，行忘止，食忘饱，恐不能逾旦暮。若因媒氏而娶，纳采、问名，则三数月间，索我干枯鱼之肆矣。尔其谓我何？”婢曰：“崔之贞顺自保，虽所尊不可以非语犯之，下人之谋，固难人矣。然而善属文，往往沉吟章句，怨慕者久之。君试为喻情诗以乱之。不然，则无由也。”<br><br>&nbsp;&nbsp;&nbsp;&nbsp;张大喜，立缀《春词》二首以投之。是夕，红娘复至，持彩笺以授张，曰：“崔所命也。”题其篇曰《明且三五夜》。其词曰：待月西厢下，迎风户半开。<br><br>&nbsp;&nbsp;&nbsp;&nbsp;拂墙花影动，疑是玉人来。<br><br>&nbsp;&nbsp;&nbsp;&nbsp;张亦微喻其旨。是夕岁二月旬有四日矣。崔之东有杏花一树，扳援可逾。既望之夕，张因梯其树而逾焉。达于西厢，则户半开矣。红娘寝于床上，因惊之。红娘骇曰：“郎何以至？”张因绐之曰：“崔氏之笺召我矣，尔为我告之。”无几，红娘复来。连曰：“至矣，至矣！”张生且喜且骇，必谓获济。及女至，则端服严容，大数张曰：“兄之恩，活我之家厚矣。是以慈母以弱子幼女见托。奈何因不令之婢，致淫逸之词。始以护人之乱为义，而终掠乱以求之，是以乱易乱，其去几何？诚欲寝其词，则保人之好，不义。明之于母，则背人之惠，不祥。将寄于婢仆，又惧不得发其真诚。是用托短章，愿自陈启，犹惧兄之见难，是用鄙靡之词，以求其必至。非礼之动，能不愧心！特愿以礼自持，无及于乱。”言毕，翻然而逝。<br><br>&nbsp;&nbsp;&nbsp;&nbsp;张自失者久之，复逾而出，于是绝望。数夕，张君临轩独寝，忽有人觉之，惊而起，则红娘敛衾携枕而至，抚张曰：“至矣，至矣！睡何为哉！”并枕同衾而去。张生拭目危坐，久之，犹疑梦寐，然而修谨以俟。俄而红娘捧崔氏而至。至则娇羞融冶，力不能运支体，曩时端庄，不复同矣，是夕，旬有八日矣。斜月晶荧，幽辉半床，张生飘飘然，且疑神仙之徒，不谓从人间至矣。有顷，寺钟鸣，天将晓，红娘促去。崔氏娇啼宛转，红娘又捧之而去，终夕无一言。张生辨色而兴，自疑曰：“岂其梦耶？”及明，睹妆在臂，香在衣，泪光荧荧然，犹莹于茵席而已。是后十余日，杳不复至。张生赋《会真诗》三十韵，未毕，而红娘适至，因授之，以贻崔氏。自是复容之，朝隐而出，暮隐而入，同会于曩所谓西厢者几一月矣。张生常诘郑氏之情，则曰：“知不可奈何矣，因欲就成之。”无何，张生将之长安，先以诗渝之。崔氏宛无难词，然而愁怨之容动人矣。将行之夕，再不复可见。而张生遂西。不数月，复游于蒲，舍于崔氏者又累月。崔氏甚工刀札，善属文。求索再三，终不可见。往往张生自以文挑之，亦不甚观览。大略崔之出人者，势必穷极，而貌若不知；言则敏辩，而寡于酬对；待张之意甚厚，然未尝以词继之。时愁艳幽邃，恒若不识，喜愠之容，亦罕形见。异时独夜操琴，愁弄凄恻。张窃听之。求之，则终不复鼓矣。以是愈惑之。张生俄以文调及期，又当西去。当去之夕，不复自言其情，愁叹于崔氏之侧。崔已阴知将诀矣，恭貌怡声，徐谓张曰：“始乱之，终弃之，固其宜矣，愚不敢恨。必也君乱之，君终之，君之惠也。则没身之誓，其有终矣，又何必深感于此行？然而君既不怿，无以奉宁。君常谓我善鼓琴，向时羞颜，所不能及。今且往矣，既君此诚。”因命拂琴，鼓《霓裳羽衣·序》，不数声，哀音怨乱，不复知其是曲也。左右皆欷。崔亦遽止之，投琴，位下流涟，趋归郑所，遂不复至。明旦而张行。<br><br>&nbsp;&nbsp;&nbsp;&nbsp;明年，文战不胜，遂止于京。因贻书于崔，以广其意。崔氏缄报之词，粗载于此，云：“捧览来问，抚爱过深。儿女之情，悲喜交集。兼惠花胜一合，口脂五寸，致耀首膏唇之饰。虽荷殊恩，谁复为容。睹物增怀，但积悲叹。伏承便示于京中就业，进修之道，固在便安。但恨僻陋之人，永以遐弃。命也如此，知复何言！自去秋以来，常忽忽如有所失。于喧哗之下，或勉为语笑，闲宵自处，无不泪零。乃至梦寐之间，亦多叙感咽离忧之思，绸缪缱绻，暂若寻常。幽会未终，惊魂已断。虽半衾如暖，而思之甚遥。一昨拜辞，倏逾旧岁。长安行乐之地，触绪牵情，何幸不忘幽微，眷念亡。鄙薄之志，元以奉酬。至于终始之盟，则固不在鄙。昔中表相因，或同宴处，婢仆见诱，遂致私诚。儿女之心，不能自固。君子有援琴之挑，鄙人无投梭之拒。及荐寝席，义盛意深。愚陋之情，永谓终托。岂期既见君子，而不能定情，致有自献之羞，不复明侍中帻，没身永恨，含叹何言！倘仁人用心，俯遂幽劣，虽死之日，犹生之年。如或达士略情，舍小从大，以先配为丑行，谓要盟之可欺，则当骨化形销，丹诚不没，因风委露，犹托清尘。存没之诚，言尽于此。临纸鸣咽，情不能申。千万珍重，珍重千万！玉环一枚，是儿婴年所弄，寄充君子下体所佩。玉取其坚润不渝，环取其终始不绝。兼乱丝一绚，文竹茶碾子一枚。此数物不足见珍，意者欲君子如玉之真，秘志如环不解。泪痕在竹，愁绪萦丝。因物达诚，永以为好耳。心迩身遐，拜会无期。幽愤所钟，千里神合。千万珍重！春风多厉。强饭为佳。慎言自保，无以鄙为深念。”<br><br>&nbsp;&nbsp;&nbsp;&nbsp;张生发其书于所知，由是时人多闻之。所善杨巨源好属词，因为赋《崔娘诗》一绝云：清润潘郎玉不如，中庭蕙草雪销初。<br><br>&nbsp;&nbsp;&nbsp;&nbsp;风流才子多春思，肠断萧娘一纸书。<br><br>&nbsp;&nbsp;&nbsp;&nbsp;河南元稹亦续生《会真诗》三十韵，曰：<br><br>&nbsp;&nbsp;&nbsp;&nbsp;微月透帘栊，萤光度碧空。遥天初缥缈，低树渐葱茏。龙吹过庭竹，鸾歌拂井桐。罗绡垂薄露，环佩响轻风。绛节随金母，云心捧玉童。更深人悄悄，晨会雨蒙蒙。珠莹光文履，花明隐绣笼。瑶钗行彩凤，罗彼掩丹虹。言自瑶华浦，将朝碧玉宫。因游里城北，偶向宋家东，戏调初微拒，柔情已暗通。低环蝉影动，回步玉尘蒙。转面流花雪，登床抱绩丛。鸳鸯交颈舞，翡翠合欢笼。眉黛羞偏聚，唇朱暖更融。气清兰蕊馥，肤润玉肌丰，无力慵移履，多娇爱敛躬。汗光珠点点，发乱绿葱葱。方喜千年会，俄闻五夜穷。流连时有限，缱缮意难终。慢脸含愁态，芳词誓素衷。赠环明运合，留结表心同。啼粉流晓镜，残灯绕虫。华光犹冉冉，旭日渐瞳瞳。乘骛还归洛，吹萧亦止嵩。衣香犹染麝，枕腻尚残红。幂幂临塘草，飘飘思渚蓬。素琴鸣怨鹤，清汉望归鸿。海阔诚难度，天高不易冲。行云无处所，萧史在楼中。张之友闻之者，莫不耸异之，然而张亦志绝矣。稹特与张厚，因征其词。张曰：“大凡天之所命尤物也，不妖其身，必妖于人，使崔氏子遇合富贵，乘宠娇，不为云为雨，则为蚊为螭，吾不知其所变化矣。昔殷之辛，周之幽，据百万之国，其势甚厚。然而一女子败之，溃其众，屠其身，至今为天下笑。余之德不足以胜妖孽，是用忍情。”于时坐者皆为深叹。<br><br>&nbsp;&nbsp;&nbsp;&nbsp;后岁余，崔已委身于人，张亦有所娶。后乃因其夫言于崔，求以外兄见。夫语之，而崔终不为出。张怨念之诚，动于颜色。知之，潜赋一章，词曰：<br><br>&nbsp;&nbsp;&nbsp;&nbsp;自从别后减容光，万转千回懒下床。<br><br>&nbsp;&nbsp;&nbsp;&nbsp;不为旁人羞不起，为郎憔淬却羞郎。<br><br>&nbsp;&nbsp;&nbsp;&nbsp;竟不之见。后数日，张生将行，又赋一章以谢绝之：<br><br>&nbsp;&nbsp;&nbsp;&nbsp;弃置今何道，当时且自亲。<br><br>&nbsp;&nbsp;&nbsp;&nbsp;还将旧来意，怜取眼前人。<br><br>&nbsp;&nbsp;&nbsp;&nbsp;自是，绝不复知矣。时人多许张为善补过者。予常于朋会之中，往往及此意者，使夫知者不为，为之者不惑。贞元岁九月，执事李公垂宿于予靖安里第，语及于是，公垂卓然称异，遂为《莺莺歌》以传之。崔氏小名莺莺，公垂以名篇。<font&nbsp;color='#cc0000'>李绅莺莺本传歌<br><br>&nbsp;&nbsp;&nbsp;&nbsp;伯劳飞迟燕飞疾，垂杨绽金花笑日。<br><br>&nbsp;&nbsp;&nbsp;&nbsp;绿窗娇女字莺莺，金雀姬鬟年十七。<br><br>&nbsp;&nbsp;&nbsp;&nbsp;黄姑天上阿母在，寂寞霜姿素莲质。<br><br>&nbsp;&nbsp;&nbsp;&nbsp;门掩重关萧寺中，芳草花时不曾出。<br><br>&nbsp;&nbsp;&nbsp;&nbsp;<font&nbsp;color='#cc0000'>杜舍人牧之次会真诗三十韵鹦鹉出深笼，麒麟步远空。拂墙花，透户月胧胧。暗度飞龙竹，潜挨宿凤桐。松篁摇夜影，锦绣动春风。远信传青鸟，私期避玉童。柳烟轻漠漠，花气淡蒙蒙。小小钗簪凤，盘盘髻绾龙，无言欹宝枕，面背银。姑射临仁阙，嫦娥降月宫。精神绝赵北，颜色冠浦东。密约千金直，灵犀一点通。修眉娥绿扫，媚脸粉相蒙。燕隐凝香垒，蜂藏芍药丛。留灯垂绣幕，和月簌帘栊。弱体花枝颤，娇颜汗颗融。笋抽纤玉软，莲衬采颐丰。笑吐丁香舌，轻摇杨柳躬。未酬前恨足，肯放此情松。幽会愁难再，通宵意未穷。锦裳温未暖，玉漏滴将终。密语重言约，深盟各诉衷。树交连理并，蒂结合欢同。烟篆销金兽，灯花落玉虫。残星光闪闪，曙色影瞳瞳，别泪倾江海，行云蔽华嵩。花钿留宝靥，罗帕记（一作寄）新红。有梦思春草，无因系断篷。伤心别怨鹤，仁目送归鸿。厚德难酬报，高天可径冲。寸诚言不已，封在锦笺中。<br><br>&nbsp;&nbsp;&nbsp;&nbsp;<font&nbsp;color='#cc0000'>王性之传奇辨证（汝阴王）尝读苏内翰赠子野诗云：“诗人老去莺莺在。”注言，所谓张生乃张籍也。仆按：微之所作传奇，莺莺事在贞元十六年春。又言“明年、生文战不利”，乃在十七年。而唐登科记张籍，以贞元十五年商郢下登科。既先二年，决非张籍明矣。每观斯文，抚卷叹息，未知张生男为何人。意其非微之一等人不可当也。会清源庄季裕为仆言，友人杨阜公尝读微之所作姨母郑氏墓志云：“其既丧夫，遭军乱。”微之为保护其家备至。则所谓传奇者，盖微之自叙，特假他姓以避就耳。仆退而考微之《长庆集》，不见所谓郑氏志文，岂仆家所收未完，或别有他本。然细味微之所叙，及考于他书，则与李裕之所说皆合。盖昔人事有悖于义者，多托之鬼神梦寐，或假自他人，或云见别书，后世犹可考也。微之心不自抑，既出之翰墨，姑易其姓氏耳。不然，为人叙事，安能委曲详尽如此。按乐天作微之墓志，以太和五年薨，年五十三，则当以大历十四年己未生，至贞元十六年庚辰，正二十二岁（传奇言生年二十二未知女色）。又韩退之作微之妻韦丛志文：“作婿韦氏时，微之始以选为校书郎”，正传奇所谓“后岁余生亦有所娶也”（贞元十八年，微之始中书判拔萃，授校书郎，年二十四）。又微之作陆氏姊志云：“予外祖父授睦州刺史郑济。”白乐天作微之母郑夫人志，亦言郑济女。而唐崔氏谱，永宁（一作定）尉鹏，亦娶郑济女。则莺驾者乃崔鹏之女，于微之为中表。正传奇所谓郑氏为异派之从母者也。非特此而已。仆家有微之作元氏《古艳诗》百余篇，中有春词二首，其间皆隐驾字（传奇言，生立缀春词二首以授之，不书讳字者即此意）。及自有《莺莺诗》、《离思诗》、《杂忆诗》，与传奇所载，犹一家说也。又有《古决绝词》、《梦游春词》，前叙所遇，后言舍之以义，及叙娶韦氏之年，与此无少异者（《梦游春词》云：<br><br>&nbsp;&nbsp;&nbsp;&nbsp;当年二纪初，佳节三星度，<br><br>&nbsp;&nbsp;&nbsp;&nbsp;韦门正全盛，出入多欢裕。<br><br>&nbsp;&nbsp;&nbsp;&nbsp;二纪初，谓二十四岁也）。其诗多言双文，意为二莺字为双文也。并书于后，使览者可考焉。又意，《古艳诗》多微之专因莺莺而作无疑。又微之《百韵诗》寄乐天云：<br><br>&nbsp;&nbsp;&nbsp;&nbsp;山岫当阶翠，墙花拂面枝，<br><br>&nbsp;&nbsp;&nbsp;&nbsp;莺声爱娇小，燕翼玩透迤。<br><br>&nbsp;&nbsp;&nbsp;&nbsp;注：昔于赋诗云。“为见墙头拂面花”，时惟乐天知此事。又云，幼年与蒲中诗人杨巨源友善，日课诗（传奇云：生发其书于所知，予亦闻其说，生所善杨巨源为赋崔娘一绝）。凡是数端，有一于此可验，决为微之无疑。况于如是之众耶。然必更以张生者，岂元与张受姓命氏本同所自出耶（张姓，出元氏之后，元姓亦然。为跋氏，至后魏有国，改姓元氏），仆喜讨论，考合同异。每闻一事，隐而未见，及可见而不同，如瓦砾之在怀，必欲讨阅，归于一说而后己。尝谓：“读千载之书，探千载之迹必须尽见当时事理，如身履其间，丝分缕解，终始备尽，乃可以置议论；若略执一言一事，未见其余，则事之相戾者多矣。”又谓：“前世之事，无不可考者，特学者观书少而未见尔。微之所遇合，虽涉于流宕自放，不中礼义，然名辈流凤（流风一作风流）余韵，照映后世，亦人间可喜事。而士之臻此者特鲜矣。虽巧为避就，然意微而显见于微之其他文辞者，彰著又如此。故反复抑扬，张而明之，以信其说。他时见所谓姨母郑氏志文，当详载于后云。”<br><br>&nbsp;&nbsp;&nbsp;&nbsp;元微之古艳诗词《春词》二首：春来频到宋家东，垂袖开怀待好风。<br><br>&nbsp;&nbsp;&nbsp;&nbsp;莺藏柳暗无人语，惟有墙花满树红。<br><br>&nbsp;&nbsp;&nbsp;&nbsp;其二：<br><br>&nbsp;&nbsp;&nbsp;&nbsp;深院元人草树光，娇莺不语趁阴藏。<br><br>&nbsp;&nbsp;&nbsp;&nbsp;等闲弄水浮花片，流出门前赚阮郎。<br><br>&nbsp;&nbsp;&nbsp;&nbsp;《莺莺诗》一首：<br><br>&nbsp;&nbsp;&nbsp;&nbsp;殷红浅碧旧衣裳，取次梳头雅淡妆。<br><br>&nbsp;&nbsp;&nbsp;&nbsp;夜合带烟笼晓日，牡丹经雨泣残阳。<br><br>&nbsp;&nbsp;&nbsp;&nbsp;依稀似笑还非笑，仿佛闻香不是香。<br><br>&nbsp;&nbsp;&nbsp;&nbsp;频动横波娇（一作嗔）不语，等闲教见小儿郎。<br><br>&nbsp;&nbsp;&nbsp;&nbsp;《杂思》五首：<br><br>&nbsp;&nbsp;&nbsp;&nbsp;自爱残妆晓镜中，钗镘簪绿丝丛。（馒一作漫）<br><br>&nbsp;&nbsp;&nbsp;&nbsp;须臾日射燕脂颊，一朵红酥旋欲融。<br><br>&nbsp;&nbsp;&nbsp;&nbsp;其二：山泉散漫绕阶流，万树桃花映小楼。<br><br>&nbsp;&nbsp;&nbsp;&nbsp;闲读道书慵未起，水晶帘下看梳头。<br><br>&nbsp;&nbsp;&nbsp;&nbsp;其三：<br><br>&nbsp;&nbsp;&nbsp;&nbsp;红罗著压逐时新，杏子花纱嫩曲尘。<br><br>&nbsp;&nbsp;&nbsp;&nbsp;第一莫嫌才地薄，些些纰缦最宜人。<br><br>&nbsp;&nbsp;&nbsp;&nbsp;其四：<br><br>&nbsp;&nbsp;&nbsp;&nbsp;曾经沧海难为水，除却巫山不是云。<br><br>&nbsp;&nbsp;&nbsp;&nbsp;取次花丛懒口顾，半缘修道半缘君。其五：<br><br>&nbsp;&nbsp;&nbsp;&nbsp;寻常百种花齐发，偏摘梨花与白人。<br><br>&nbsp;&nbsp;&nbsp;&nbsp;今日江头两三树，可怜枝叶度残春。<br><br>&nbsp;&nbsp;&nbsp;&nbsp;《春晓词》一首：<br><br>&nbsp;&nbsp;&nbsp;&nbsp;半欲天明半未明，醉闻花气睡闻莺。<br><br>&nbsp;&nbsp;&nbsp;&nbsp;蛙（一作娃）儿撼（一作感）起钟声动，二十年前晓寺情。<br><br>&nbsp;&nbsp;&nbsp;&nbsp;《古决绝词》三首：<br><br>&nbsp;&nbsp;&nbsp;&nbsp;乍可为天上牵牛织女星，不愿为庭前红槿枝。<br><br>&nbsp;&nbsp;&nbsp;&nbsp;七月七日一相见，故心终不移。<br><br>&nbsp;&nbsp;&nbsp;&nbsp;哪能朝开暮飞去，一任东西南北吹。<br><br>&nbsp;&nbsp;&nbsp;&nbsp;分不两相守，恨不两相思。对面且如此，背面当何知。春风撩乱怕劳语，此时抛去时，握予苦相问，竟不言后期。君情即决绝，妾意亦参差。借如死生别，安得长苦悲。<br><br>&nbsp;&nbsp;&nbsp;&nbsp;其二：<br><br>&nbsp;&nbsp;&nbsp;&nbsp;噫春冰之将泮，何余怀之独结？有美一人，于焉旷绝。一日不见，比一日于三年，况三年之旷永别。水得风兮小而已波，徇在苞兮高不见节。矧桃李之当春，竟众人之攀折。我自顾悠悠而若云，又安能保君皓皓之如雪，感破镜之分明，睹泪痕之余血。幸他人之既不我先，又安能使他人之终不我夺。已焉哉！织女嫁<br><br>&nbsp;&nbsp;&nbsp;&nbsp;黄姑，一年一度暂相见，彼此隔河何事无。其三：<br><br>&nbsp;&nbsp;&nbsp;&nbsp;“夜夜相抱眠，幽恨尚沉结。哪堪一年事，长遣一宵说。但感久相思，何暇暂相悦。虹桥薄夜成，龙驾寝晨列。生憎野鹊性迟回，死恨天鸡识时节。曙色渐瞳，华星次明灭。一去又一年，一（一作年）年何时（一作可）彻。有此迢递期，不如死生别。天公隔（一作既）是妒相怜，何不便教相决绝。<br><br>&nbsp;&nbsp;&nbsp;&nbsp;《杂忆》五首：<br><br>&nbsp;&nbsp;&nbsp;&nbsp;今年寒食元月光，月色才侵已上床。<br><br>&nbsp;&nbsp;&nbsp;&nbsp;忆得双文通内里，玉龙深处暗闻香（闻当做焚）。<br><br>&nbsp;&nbsp;&nbsp;&nbsp;其二：<br><br>&nbsp;&nbsp;&nbsp;&nbsp;花笼微月竹笼烟，百尺丝绳拂地县。<br><br>&nbsp;&nbsp;&nbsp;&nbsp;忆得双文人静后，潜教桃叶送秋千。<br><br>&nbsp;&nbsp;&nbsp;&nbsp;其三：<br><br>&nbsp;&nbsp;&nbsp;&nbsp;寒轻夜浅绕回廊，不辨花丛暗辨香。<br><br>&nbsp;&nbsp;&nbsp;&nbsp;忆得双文笼月下，小楼前后捉迷藏。<br><br>&nbsp;&nbsp;&nbsp;&nbsp;其四：山榴似火叶相兼，亚枝低墙半拂檐。<br><br>&nbsp;&nbsp;&nbsp;&nbsp;忆得双文独披掩，满头花草倚新帘。<br><br>&nbsp;&nbsp;&nbsp;&nbsp;其五：<br><br>&nbsp;&nbsp;&nbsp;&nbsp;春冰消尽碧波湖，漾影残霞似有无。<br><br>&nbsp;&nbsp;&nbsp;&nbsp;忆得双文衫子薄，钿头云映褪红酥。<br><br>&nbsp;&nbsp;&nbsp;&nbsp;《赠双文》一首：<br><br>&nbsp;&nbsp;&nbsp;&nbsp;艳极翻含态，怜多转自娇。<br><br>&nbsp;&nbsp;&nbsp;&nbsp;有时还自笑，闲坐更无聊。<br><br>&nbsp;&nbsp;&nbsp;&nbsp;晓月行看堕，春酥旋欲消。<br><br>&nbsp;&nbsp;&nbsp;&nbsp;何因肯垂手（一作首），不敢望回腰。<br><br>&nbsp;&nbsp;&nbsp;&nbsp;《梦游春词》一首：昔岁梦游春，梦游何所遇？梦人深洞中，果遂平生趣。清冷浅漫溪，画肪兰篙渡。过尽万株桃，盘旋竹林路。长廊抱小楼，门牖相回互。楼下杂花丛，池丛绕鸳鹭。池光漾彩霞，晓日初明煦。未敢上阶行，频移曲池步。乌龙不作声，碧玉曾相慕。渐到帘幕问，徘徊意犹惧。闲窥东西阁，奇玩参差布，格子碧油糊，驼驹紫金镀。逡巡日渐高，影响人将寝。鹦鹉饥乱鸣，娇娃睡犹怒（娃一作蛙）。帘开侍儿起，见我遥相谕。铺设绣红茵，施张钿妆具。潜寨翡翠帷，瞥见珊瑚树。不见花貌人，空惊香若雾。回身夜合偏，敛态晨霞聚。睡脸桃破风，汗妆莲委露。丛梳百叶髻（时世髻也），金蹙重台履（踏殿样也）。纰软殿头裙（瑟瑟也），玲珑合欢裤（夹缬也）。鲜妍脂粉薄，暗淡衣裳故。敢似红牡丹，雨来春欲暮。梦魂良易惊，灵境难久寓。夜夜望天河，无由重沿沂。结念心所期，返如掸顿悟。觉来八九年，不向花回顾。杂洽两京春，喧闻众禽护。我到看花时，但作怀仙句。浮生转经历，道性尤坚固。近作梦仙诗，亦知劳肺腑。一梦何足云，良时自昏娶。当年二世初，佳节三星度。朝玉佩迎，高松女萝附。韦门正全盛，出入多欢裕。<br><br>&nbsp;&nbsp;&nbsp;&nbsp;《乐天和微之梦游春诗序》云：“斯言不可使不知吾者知；知吾者亦不可使不知，知乐天知吾者，吾不敢不使吾子知。即辱斯言，三复其旨。大抵悔既往而悟将来也。”正谓此事，非张籍益明也。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;鸳鸳传跋予向在武林日，于一友人处，见陈居中所画唐崔丽人图。其上有题云：<br><br>&nbsp;&nbsp;&nbsp;&nbsp;并燕莺为字，联徽氏姓崔。<br><br>&nbsp;&nbsp;&nbsp;&nbsp;非姻宜采画，秀玉胜江梅。<br><br>&nbsp;&nbsp;&nbsp;&nbsp;薄命千年恨，芳心一寸灰。<br><br>&nbsp;&nbsp;&nbsp;&nbsp;西厢旧红树，曾与月徘徊。<br><br>&nbsp;&nbsp;&nbsp;&nbsp;予丁卯春三月，衔命陕右，道出于蒲东。普救之僧舍所谓西厢者，有唐丽人崔氏女遗照在焉，因命画师陈居中绘摹真像。意非登徒子之用心，迨将勉情钟终始之戒，仍拾四十言，使好事者和伯劳之歌以记云。泰和丁卯林钟吉日，十洲种玉大志宜之题。延庚申春二月，余传命至东平，顾市鬻双鹰图。观久之，弗见主人而归。夜宿府治西轩，梦一丽人，绡裳玉质，逡巡而前曰：“君玩双鹰图，虽佳，非君几席间物。妾流落久矣，有双鹰名冠古今，愿托君为重。”觉而怪之，未卜其何祥。迟明欲行，忽主人携鹰图来，且四轴。余意丽人双鹰，符此数耳。继出一小轴，乃梦所见，有诗四十字，跋语九十八。识曰：泰和丁卯出蒲东普救僧舍，绘唐崔氏莺莺真，十洲种玉大志宜之题。”画、诗、书皆绝，神品也。余惊诧良久。时有司群官吏环视，因缩不自，托以跋语佳胜赎之。<br><br>&nbsp;&nbsp;&nbsp;&nbsp;吁！物理相感，果何如也。岂法书名画自有灵耶？抑名不朽者随神耶，遇合有定数耶？余尝谓，关睢硕人，姿德兼备，君子之配也。琴心雪句，才艳联芳，文士之偶也。自诗书道废，丈夫弗学，况女流乎。故近世非无秀色，往往脂粉腥秽，鸦凤莫辨。求其仿佛待月章之万一，绝代无闻焉。此亦慨世降之一端也。因归于我，义弗辞已。宜之者，盖前金赵愚轩之字，曾为巩西簿。遗山谓泰和有诗名，五言平淡，他人未易造，信然。泰和丁卯，迨今百十四年。云其月二日，壁水见士思容题。右共五百九字。虽不知壁水、见士为何人，然二君之风韵可见。俟因俾嘉禾绘工盛懋临写一轴，适舅氏赵公待制雍，见而爱之，就为录文于上。<br><br>&nbsp;&nbsp;&nbsp;&nbsp;<br><br>&nbsp;&nbsp;&nbsp;&nbsp;按，唐元微之传奇莺莺事，以为张生寓蒲之普救寺，适有崔氏孀妇亦止兹寺。崔氏妇，郑氏也。生出于郑，视郑则异派之从母。因丁文雅军扰掠蒲人，郑惶骇不知所措。生与将之灵善，请吏护之，不及于难。郑厚生德，谓曰：<br><br>&nbsp;&nbsp;&nbsp;&nbsp;“姨之弱子幼女，当以仁兄之礼奉承。”命莺莺出拜，颜色艳异，光辉动人。生问其年纪，郑曰“十七岁矣。”生自是私礼莺莺之侍婢红娘，间道其意，既而诗章往复，遂酬所愿。中间离合多故，然不能终谐伉俪。说者以为生即张子野。宋王性之著《传奇辨证》，按微之作姨母郑氏墓志云：其既丧夫遭军乱，微之为保护其家。又作陆氏志云：余外祖睦州刺史郑济。白乐天作微之母郑氏志，亦言郑济女。而唐崔氏谱，永宁尉鹏娶郑济女。则莺莺乃崔鹏之女，于微之为中表也。传奇言生年二十二，乐天作微之墓志，以大和五年死，年五十三，即当以大历十四年己未生，至贞元庚辰，正二十二岁。凡此数端，决为微之无疑，特托他姓以避耳。事具《候靖录》中。<br></font&nbsp;color='#cc0000'></font&nbsp;color='#cc0000'></font&nbsp;color='#cc0000'></font&nbsp;color='#cc0000'>