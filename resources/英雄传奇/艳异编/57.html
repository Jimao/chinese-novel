&nbsp;&nbsp;&nbsp;&nbsp;<h1>艳异编卷二十九·妓女部四&nbsp;杨娼</h1><br><br>&nbsp;&nbsp;&nbsp;&nbsp;<font&nbsp;color='#cc0000'>杨娼传<br><br>&nbsp;&nbsp;&nbsp;&nbsp;杨娼者，长安里中之殊色也。态度甚都，复以冶容自喜。王公矩人豪客竟邀致席上，虽不饮者，必为之引满尽欢。长安诸儿一造其室，殆至亡生破产而不悔。由是娼之名冠诸籍中，大售于时矣。岭南帅甲，贵游子也。妻本戚里女，遇帅甚悍。先约：没有异志者，当取死白刃下。帅幼贵，喜淫，内苦其妻，莫之措意。乃阴出重赂，削去娼之籍，而挈之南海，馆之他舍。公余而同，夕隐而归。娼雅有慧性，事帅尤谨。平居以女职自守，非其理不妄发，复厚帅之左右，咸能得其欢心，故帅益嬖之，而无歇。间岁，帅得病，且不起。思一见娼，而惮其妻。帅素与监军使厚，密遣道意，使为方略。监军乃给其妻曰：“将军病甚，思得善侍奉煎调者视之，瘳当速矣。某有善婢，久给事贵室，动得人意。请夫人听以婢安将军四体，如何？”妻曰：“中贵人言仁也。果然，于吾无苦耳，可促召婢来。”监军即命娼冒为婢以见帅。计未行而事泄。帅之妻乃拥健婢数十，列白挺，炽膏镬于庭而伺之矣。须其至，当投之沸鬲。帅闻而大恐，促命止之。娼且至，帅曰：“此自我意，几累于渠。今幸吾之未死也，必使脱其虎喙。不然，且无及矣。”乃大遗其奇宝，命家童榜轻舫，&nbsp;卫娼北归。自是帅之愤益振，不逾旬而物故。而娼之行适及洪矣。闻至，娼乃尽返帅之赂，设位而哭曰：“将军由妾而卒，将军且死，妾安用生为？妾岂孤将军者耶！”即撤奠而死之。夫娼，以色事人者也，非其利则不合矣。而杨能报帅以死，义也；却帅之赂，廉也。虽为娼，差足多乎！<br></font&nbsp;color='#cc0000'>