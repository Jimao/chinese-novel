&nbsp;&nbsp;&nbsp;&nbsp;<h1>艳异编·卷一·星部</h1><br><br>&nbsp;&nbsp;&nbsp;&nbsp;<font&nbsp;color='#cc0000'>郭翰<br><br>&nbsp;&nbsp;&nbsp;&nbsp;太原郭翰，少简贵，有清标，姿度美秀，善谈论，工草隶。早孤，独处。当盛暑，乘月卧庭中，时时有微风，稍闻香气渐浓，翰甚怪之。仰视空中，见有人冉冉而下，直至翰前，乃一少女也。明艳绝代，光彩溢目。衣玄绢之衣，曳罗霜之帔，戴翠翘凤凰之冠，蹑琼文九章之履。侍女二人，皆有殊色，感荡心神。翰整衣巾，下床拜谒，曰：“不意尊灵回降，愿垂德音。”女微笑曰：“吾天上织女也。久无主对，而佳期阻旷，幽思盈怀，上帝赐命而游人间。仰慕清风，愿托神契。”翰曰：“非敢望也。”益深所感。女为敕侍婢，净扫室中，张湘雾丹之帷，施水精玉华之簟。转惠风之扇，宛若清秋。乃携手升堂，解衣共寝。其衬体红脑之衣，似小香囊，气盈一室。有同心亲脑之枕，覆一双缕鸳文之衾。柔肌腻体，深情密态，妍艳无匹。欲晓辞去，面粉如故。试之，乃本质。翰送出户，凌云而去。自后，夜夜皆来，情好转切。翰戏之曰：“牛郎何在，哪敢独行？”对曰：“阴阳变化，关渠何事？且河汉隔绝，无可复知，总复知之，不足为虑。”因抚翰心前曰：“世人不明瞻瞩耳！”翰又曰：“卿既寄灵辰象，辰象之间，可得闻乎？”对曰：“人间观之，只见是星，其中自有宫室居处，诸仙皆游观焉。万物之精，各有象在天，在地成形，下人之变，必形于上也。吾今观之，皆了了自识。”因为翰指列星分位，尽详纪度。时人不悟者，翰遂洞晓之。后将至七夕，忽不复来。经数夜方至。翰问曰：“相见乐乎？”笑而对曰：“天上哪比人间，正以感运当尔，非有他故也。君无相忘。”问曰：“卿何来迟？”答曰：“人中五日，彼一夕也。”又为翰致天厨，悉非世物。徐视其衣，并无缝。翰问之。谓曰：“天衣本非针线为也。”每去，则以衣服自随。<br><br>&nbsp;&nbsp;&nbsp;&nbsp;经一年，忽于一夜，颜色凄恻，涕泪交下，执翰手曰：“帝命有程，使当永诀。”遂呜咽不自胜。翰惊惋曰：“尚余几日？”对曰：“只在今夕耳！”遂悲泣，彻晓不眠。及旦，抚抱分别。以七宝枕一枚留赠，约明年某日，当有书相问。翰答以玉环一双，便履空而去。回顾招手，良久方灭。翰思之成疾，未尝暂忘。明年至期，果使前日侍女将书函至。翰遂开缄，以青缣为纸，铅丹为字，言词清丽，情意重叠。末有诗二首，诗曰：<br><br>&nbsp;&nbsp;&nbsp;&nbsp;河汉虽云阔，三秋尚有期。<br><br>&nbsp;&nbsp;&nbsp;&nbsp;情人终已矣，良会更何时。<br><br>&nbsp;&nbsp;&nbsp;&nbsp;又曰：<br><br>&nbsp;&nbsp;&nbsp;&nbsp;朱阁归清汉，琼宫御紫房。　<br><br>&nbsp;&nbsp;&nbsp;&nbsp;佳期空在此，只是断人肠。<br><br>&nbsp;&nbsp;&nbsp;&nbsp;翰以香笺答书，意情甚切，并有酬赠二诗曰：<br><br>&nbsp;&nbsp;&nbsp;&nbsp;人世将天上，由来不可期。　<br><br>&nbsp;&nbsp;&nbsp;&nbsp;谁知一回顾，交作两相思。又曰：<br><br>&nbsp;&nbsp;&nbsp;&nbsp;赠枕犹香泽，啼衣尚泪痕。　<br><br>&nbsp;&nbsp;&nbsp;&nbsp;玉颜霄汉里，空有往来魂。<br><br>&nbsp;&nbsp;&nbsp;&nbsp;自此而绝。　<br><br>&nbsp;&nbsp;&nbsp;&nbsp;是岁，太史奏：“织女星无光。”翰思不已，人间丽色不复措意。复以继嗣大义须婚，强娶程氏女，殊不称意。复以无嗣，遂成反目。翰官至侍御史而卒。　张遵言传南阳张遵言，求名下第，途次商山山馆。中夜晦黑，因起厅堂，督刍秣，见东堂下一物，凝白曜人。使仆者视之，乃一白犬，大如猫，鬓睫爪牙皆如玉，毫彩清润，莹泽可爱。遵言怜爱之，目为捷飞。言骏奔之捷，甚于飞也。常与之俱。初，令仆人张志诚袖之，每饮饲，则未尝不持目前。时或饮食不快，则必伺其嗜而之。苟或不足，宁自辍味，不令捷飞不足也。一年余，志诚袖行意已懈倦。由是，遵言每行自袖之，饮食转加精爱。夜则同寝，昼则同处，首尾四年。　<br><br>&nbsp;&nbsp;&nbsp;&nbsp;后遵言因行于梁山路。日将夕，天且阴，未至诣所而风雨骤来。遵言与仆等隐大树下。于时昏晦，默亡所睹，忽失捷飞所在。遵言惊叹，命志诚等分头搜讨，未获。次忽见一人，衣白衣，长八尺余，形状可爱。遵言豁然，如月中立，各得辨色。问白衣人：“何许来，何姓氏？”白衣人曰：“我姓苏，第四。”谓遵言曰：“我已知子姓字矣。君知捷飞去处否？则我是也。今君灾厄会死，我缘受君恩深，四年已来，能待我至于尽力辍味，曾无毫厘悔恨。我今誓脱子厄，然须损十余人命耳。”言讫，乘遵言马而行，遵言步以从之。方十里许，遥见一冢，上有三四人，衣白衣冠，人长丈余，手持弓剑，形状瑰伟。见苏四郎，俯偻迎趋而拜。拜讫，莫敢仰视。四郎问：“何故相见？”白衣人曰：“奉大王帖，追张遵言秀才。”言讫，偷目盗视遵言。遵言恐欲踣地。四郎曰：“不得无礼！我与遵言往还，尔等须与我且去！”四人忧恚，啼泣而去。四郎谓遵言曰：“勿优惧，此辈亦不能戾君。”更行十里，又见夜叉辈六七人，皆持兵器，铜头铁额，状貌皆可憎恶，跳梁企踯，进退狞望。遥见四郎，戢毒栗立，惕伏战竦而拜。四郎喝问曰：“作何来？”夜叉等霁狞毒，为戚施之颜，肘行而前曰：“奉大王帖，专取张遵言秀才。”偷目盗视之，状如初。四郎曰：“遵言，我之故人，取固不可也。”夜叉等一时叩头流血而言曰：“在前白衣者四人，为取遵言不到，大王已各使决铁杖五百，死者活者未分。四郎今不与去，某等尽死。伏乞哀其性命，暂遣遵言往。”四郎大怒，叱夜叉。夜叉等辟易崩倒者数十步外，流血跳迸，涕泪又言。四郎曰：“小鬼等敢尔！不然且急死。”夜叉等啼泣咽呜而去。四郎又谓遵言曰：“此数辈甚难与语。今既去，则奉为之事成矣。”行七八里，见兵仗等五十余人。形神则常人耳。又列拜于四郎前。四郎曰：“何故来？”对答如夜叉等。又言曰：“前者夜叉、牛叔良等七人，为追张遵言不到，尽已付法，某等惶惧，不知四郎有何术救得某等全生？”四郎曰；“第随我来，或希冀耳。”凡五十人，言可者半。须臾，至大黑门。又行数里，见城堞甚严。有一人，具军容，走马而前，传王言曰：“四郎远到，某为所主有限法，不得迎拜于路，请且于南馆少休，即当邀迂。”入馆未安，信使相继而召：“兼屈张秀才。”俄而从行，宫室栏署，皆真王者也。入门，见王披衮垂旒，迎四郎酬拜。四郎酬拜。起，甚轻易，言词唯唯而已。大王尽礼，前揖四郎升阶。四郎亦微揖而上。回顾遵言曰：“地主之分，不可不尔。”王曰：“前殿浅陋，不足四郎居处。”又揖四郎，凡过殿者三，每殿中皆有陈设，盘榻食具，供帐之备。至四重殿方坐。所食之物及器用，皆非人间所有。食讫，王揖四郎上夜明楼。楼上四角柱，尽饰明珠，其光如昼。命酒具乐，饮数巡，王谓四郎曰：“有侑酒者，欲命之。”四郎曰：“有何不可。”女乐七八人，饮酒者十余人，皆神仙间容貌妆饰耳。王与四郎，各衣便服，谈笑亦邻于人间少年。有顷，四郎戏一美人。美人正色不接。四郎又戏之，美人怒曰：“我是刘根妻，为不奉上元夫人处分，以涉于此，君子何容易乎！中间许长史，于云林王夫人会上，轻言某已赠语，杜兰香姊妹至多微言，犹不敢掉谑，君何容易耶！”四郎怒，以酒卮击牙盘。一声，其柱上明珠，毂毂而落，瞑然亡所睹。遵言良久懵而复醒，原在所隐树下，与四郎及鞍马同处。四郎曰：“君已过厄矣，与君便别。”遵言曰：“某受生成之恩已极矣，都不知四郎之由，以归感戴之所。又某之一生，更有何所赖也？”四郎曰：“吾不能言。汝但于商州龙兴寺东廊缝衲老僧处问之可知矣。”言毕，腾空而去。　天已向曙，遵言遂整辔适商州。果于龙兴寺见缝衲老僧，遂礼拜。初甚拒遵言。遵言求之不已。夜深乃曰：“君子苦求，焉得不应。苏四郎者，太白星精也。大王者，仙府谪官也。今居于此。”遵言又以事问老增，僧竟不对，曰：“君已离此厄矣。”勖遵言，令归馆谷。明辰寻之，已不知其处所矣。<br></font&nbsp;color='#cc0000'>