&nbsp;&nbsp;&nbsp;&nbsp;<h1>艳异编卷十七·幽期部一</h1><br><br>&nbsp;&nbsp;&nbsp;&nbsp;<font&nbsp;color='#cc0000'>司马相如传<br><br>&nbsp;&nbsp;&nbsp;&nbsp;司马相如者，蜀郡成都人也。字长卿。少时，好读书，学击剑。故其亲名之曰犬子。相如既学，慕简相如之为人，更名相如。以赀为郎，事孝景帝为武骑常侍。非其好也。会景帝不好辞赋。是时，梁孝王来朝，从游说之士，齐人邹阳、淮阴枚乘、梁庄忌夫子之徒。相如见而说之，因病免，客游梁。梁孝王令与诸生同舍，相如得与诸生游士居数岁。乃著子虚之赋。会梁孝王卒，相如归，而家贫。无以自业。素与临邛令王吉相善。吉曰：“长卿久宦游不遂，而来过我？”相如往，舍都亭。临邛令缪为恭敬，日往朝相如。相如初尚见之，后称病，使从者谢吉。吉愈益谨肃。临邛中多富人，而卓王孙家童八百人，程郑亦数百人。二人乃相谓曰：“令有贵客，为具召之，并召令。”令既至，卓氏客以百数。至日中，谒司马长卿。长卿谢病不能往。临邛令不敢尝食，自往迎相如。相如不得已，强往一坐。尽倾酒酣，临邛令前奏琴曰：“窃闻长卿好之，愿以自娱。”相如辞谢，为鼓一再行。是时，卓王孙有女文君，新寡，好音。故相如缪与令相重，而以琴心挑之。<br><br>&nbsp;&nbsp;&nbsp;&nbsp;其诗曰：<br><br>&nbsp;&nbsp;&nbsp;&nbsp;凤兮，凤兮，归故乡，遨游四海求其凰。<br><br>&nbsp;&nbsp;&nbsp;&nbsp;有艳淑女处兰房，室迩人遐毒我肠。<br><br>&nbsp;&nbsp;&nbsp;&nbsp;何由交颈为鸳鸯？又曰：<br><br>&nbsp;&nbsp;&nbsp;&nbsp;凤兮，凤兮，从凰栖，<br><br>&nbsp;&nbsp;&nbsp;&nbsp;得托孳尾永为妃。<br><br>&nbsp;&nbsp;&nbsp;&nbsp;交情通体必和谐，中夜相从别有谁？<br><br>&nbsp;&nbsp;&nbsp;&nbsp;相如之临邓，从车骑，雍容闲雅甚都。乃饮卓氏，弄琴，文君窃从户窥之，心悦而好之，恐不得当也。既罢，相如乃使人重赐文君侍者通殷勤。文君夜亡奔相如，相如乃与驰归。家居徒四壁立。卓王孙大怒曰：“女至不材，我不忍杀，不分一钱也。”人或谓玉孙，王孙终不听。文君久之不乐，曰：“长卿第俱如临邛，从昆弟假贷，犹足为生。何至自苦如此。”相如与俱之临邛，尽卖其车骑，买一酒舍。酤酒，而令文君垆。相如身自着犊鼻，与保庸杂作涤器于市中。卓王孙闻而耻之，为杜门不出。昆弟诸公，更谓王孙曰：“有一男两女，所不足者非财也。今文君已失身于司马长卿。长卿故倦游，虽贫，其人材足依也，且又令客，独奈何相辱如此。”卓王孙不得已，分予文君童百人，钱百万，及其嫁时衣被财物。文君乃与相如归成都，买田宅，为富人。<br><br>&nbsp;&nbsp;&nbsp;&nbsp;居久之，蜀人杨得意为狗监侍上。上读《子虚赋》而善之曰：“朕独不得与此人同时哉。”得意曰：“臣邑人司马相如，自言为此赋。”上惊，乃召问相如。相如曰：“有是。然此乃诸侯之事，未足观也。请为天子游猎赋，赋成奏之。”上许，令尚书给笔札。相如以“子虚”，虚言也。为楚称；“乌有先生”者，乌有此事也，为齐称；“无是公”者，无是人也，明天子之义。故空籍此三人为辞，以推天子诸侯之苑囿。其卒章归之于节俭，因以讽谏。奏之天子，天子大悦，以为郎。相如为郎数岁，会唐蒙使略通夜郎西中，发巴蜀吏卒千人，郡又多为发转漕万余人。用兴法诛其渠帅，巴蜀民大惊恐。上闻之，乃使相如责唐蒙。因喻告巴蜀民以非上意。相如还报，唐蒙已略通夜郎，因通西南夷，道发巴、蜀、广汉卒作者数万人，治道二岁，道不成，士卒多物故，费以巨万计。蜀民及汉用事者，多言其不便，是时，邛之君长闻南夷与汉通，得赏赐多，多欲愿为内臣、妾，请吏比南夷。天子问相如，相如曰：“邛冉者近蜀，道亦易通，秦时尝通为郡县，至汉兴而罢。今诚复通，为置郡县，愈于南夷。”天子以为然，乃拜相如为中郎将，建节往使。副使王然于壶充国，吕越人驰四乘之传，因巴蜀吏市物以赂西夷。至蜀，蜀大守以下郊迎，县令负弩矢先驱，蜀人以为宠。于是，卓王孙、临邛诸公皆因门下献牛酒以交欢。卓王孙喟然而叹，自以得使女尚司马长卿晚，而厚分与其女财与男等同。司马长卿便略定西夷，邛冉斯榆之君，皆请为内臣。除边关，关益斥，西至沫、若水，南至为徼，通零关道，桥孙水以通邛都。还报天子，天子大悦。其后，有人上书言相如使时受金，失官。居岁余，复为郎。相如口吃而善著书。常有消渴疾。与卓氏婚，饶于财。其进仕宦，未尝肯与公卿国家之事，称病闲居，不慕官爵。相如拜为孝文园令。既病免，家居茂陵。天子曰：“司马相如病甚，可往从悉取其书。若不然，后失之矣。”使所忠往，而相如已死，家无书。问其妻，对曰：“长卿固未尝有书也。时时著书，人又取去。即空居。长卿未死时，为一卷书，曰有使者来求书，奏之。元他书。”其遗札书，言封禅事，奉所忠。忠奏其书，天子异之。<br><br>&nbsp;&nbsp;&nbsp;&nbsp;<font&nbsp;color='#cc0000'>卓文君<br><br>&nbsp;&nbsp;&nbsp;&nbsp;司马相如初与卓文君还成都，贫居愁懑，以所着裘，就市人阳昌贳酒与文君为欢。既而，文君抱颈而泣曰：“我平生富足，今乃以衣裘贳酒。”遂相与谋，于成都卖酒。相如亲著犊鼻涤器，以耻王孙。王孙果以为病，乃厚给文君。文君遂为富人。文君姣好，眉色如望远山，脸际常若芙蓉，肌肤柔滑如脂。十七而寡，为人放诞风流。故悦长卿之才而越礼焉。长卿素有消渴疾，及还成都，悦文君之色，遂以发痼疾，乃作美人赋，欲以自刺，而终不能改。卒以此疾至死。文君为诔传于世。<br><br>&nbsp;&nbsp;&nbsp;&nbsp;又，相如将聘茂陵人女为妾，卓文君作《白头吟》以自绝。相如乃止。<br></font&nbsp;color='#cc0000'></font&nbsp;color='#cc0000'>