&nbsp;&nbsp;&nbsp;&nbsp;<h1>艳异编卷二十四·义侠部二&nbsp;车中</h1><br><br>&nbsp;&nbsp;&nbsp;&nbsp;唐开元中，吴郡士人入京应明经。至京，闲步曲坊。逢二少年，著大麻布衫，揖士人而过，色甚恭，然非旧识，士人谓误识也。后数日，又逢二人，谓曰：“公到此境，未得主矣，今日方欲奉迓，邂逅相遇，实获我心。”揖请便行。士人虽甚疑怪，然强随之。抵数坊，于东市一小曲内，有临路店数问，相与直入。舍宇极整。二人引士升堂，列筵甚盛。二人与客据绳床对坐。更有数少年，礼亦谨，数数出门，若伺贵客。及午后，方云：“至矣。”闻一车直门来，数少年拥后。直至当筵，乃一钿车，卷帘，见一女子从车中出，年可十七八，容色甚佳，梳满髻，衣纨素。二人罗拜，女不答，士人拜之，女乃拜。遂揖客人宴，升床，当席而坐。诸少年皆列坐两旁。陈以品味，馔至精洁。酒数巡，女子捧杯问曰：“久闻君有妙技，今烦二君奉屈，喜得展见，可肯赐观乎？”士人逊谢曰：“自幼惟习儒经，弦管歌声，实未曾学。”女曰：“所习非是也，君熟思之，先所能者何事？”客又沉思良久，曰：“某为学堂中，着靴于壁上行得数步”女曰：“然矣，请君试之。”士乃起，行于壁上，不数步而下。女曰：“亦大难事。”乃回顾坐中诸少年，各令呈技。俱起设拜，然后有行于壁上者，有手撮椽子行者，轻捷之戏，各呈数般，状如飞鸟。士人拱手惊惧，不知所措。少顷，女子起辞，士人出，惊恍不安。<br><br>&nbsp;&nbsp;&nbsp;&nbsp;又数日，途中复见二人，曰：“欲假骏骑可乎？”士人许之。至明日，闻宫苑中失物，掩捕其贼，惟收得马，是将驮物者。验问马主，遂收士人，人内勘问。驱入小门，吏自后推之，倒落深坑，仰望屋顶，惟见一孔。自旦至食时，忽绳垂一器食下。因馁甚，急取食之。食毕，绳乃引去。深夜，悲惋之极，忽见一物，如鸟飞下，觉至身，乃人也。以手抚士，曰：“计甚惊怕，然某在，无虑也。”听其声，则向女子也。云：“共君出矣。”以绢重缚士人胸膊，讫，以绢头系女身，耸然飞出官城。去门数十里，乃下，云：“君且归江淮，求仕之计，望俟他日。”士人幸脱大狱，乞食而归。后，竟不敢求名西上矣。<br>