

　　宜兴吴生，白皙疏秀，玉立亭亭，俨然裙屐少年也。岁试澄江，寓天宁寺前某吏家。夜梦女子来，与之缱绻；晓而遗泄，以为梦幻。次夕复然，异之。逾夕，留烛以觇其异。<br>
<br>
　　目甫交，觉有人据腹上。微开目，则一少女，妙曼无俦；启衾纳之，即与纵送。女若不胜，曰：“狂郎憨猛如是，弱质何堪？”细诘生平，女言为狐，蒋氏素蛾，与君宿缘，愿偕终老。生言家固有妻，恐不相容。素言无妨。由是来无虚夕。谈制艺诗文，极有理法；兼长音律，旁涉星卜诸杂艺。生出所作，丹黄无不中款。因劝吴曰：“子非功名中人，多不过掇一芹，惟安乐寿考，可拟散仙，非措大可及也。”同寓生闻吴室中哝哝与人语，窥之，见与一人坐，排户入，已失所在。疑为邪祟，劝令易室，诺之。<br>
<br>
　　是夕女至，曰：“野合胡可久？我将先归，拜谒太公翁姑，庶不以私奔为人窃笑也。”遂去。吴祖，名诸生，年六十余，适自邑归，道遇一媪携女郎，就问吴住址。翁曰：“此小孙，诘之何为？”妪曰：“息女已字郎君，特送之来拜见尊氏。翁即太公耶？”翁骇愕，疑孙在郡或有成说，偕归。晓之曰：“小孙已娶二年。我家寒素，不能多添食指，勿自误。”妪曰：“稔知君家娘子贤，便为姊妹行，渠侬所愿；糟糠荆布，固能甘之。妾家亦非朝精餐而夕佳肴也。”促女拜毕，入内见姑嫜，并谒生妻如礼。妪辞去。越日送奁具来，满一室，颇不草草。<br>
<br>
　　媪谓女曰：“好事郎君，我得暇来视汝。”相向泛澜而去。<br>
<br>
　　生试毕，归，入室见女，惊喜交集。翁择日为之合卺。闺房雍睦，志各无他。无何，同试生以遇女事渐泄于翁。翁虑为孙患，密召羽流为驱禳计。素已知之，曰：“我至汝家两月余，丝毫未尝失礼。翁生平究濂溪之学，世之妖氵㸒狂蛊，枕席间促人寿算者，不知凡几，翁不能治，乃仇礼法人。我虽非人，固少娴闺教，长习阃仪，狐而人也，何害？”生以白翁，翁遂安之。素谓翁曰：“某地一区，贱值可得。此地葬后，三年可小康，子孙当世科第。”如言买之，以媪葬焉。<br>
<br>
　　越年春，素尽出簪珥衣饰典质，嘱生市木棉。时棉值极贱，不三月，价顿昂，获利倍蓰。自后种植树艺，皆决于素，居然小阜矣。女自适吴，未言归宁，母亦绝不至。一日，言母将偕诸姊妹自陕来我家，姊姊一人任庖厨，恐不给，合召庖人，分治肴馔。至期，果有数十人荷羊酒先至，随肩舆数十落庭中，素一一承接。生从穴窥见少女十余人，皆珠翠满头，列坐喧笑，室中铺设华焕，非复曩时寒俭。但闻素母曰：“别后转食诸女家，翱翔六七剩山川风土之具，暇当为汝述之，可发大噱。”<br>
<br>
　　正喧笑间，一苍头奴奔入告曰：“六姑举家被雷劫矣！”一丽人即倒地大号，众皆不欢而散。次日，素谓生，欲偕归省视，并唁六姊。生问途之远近，素启箱出二纸鸾，捻之即真，与生各跨其一，振翼入云。俄见楼阁数重，一婢在下呼曰：“九姑偕吴官人至矣！”入拜毕，女问六姊所在，曰：“夜来过哀，卧未起。”令婢导生入厅，事旁舍，嘱曰：“倘独居嫌闷，架上有书可读，户后小园请散步也。”吴饭后，随意抽架上书翻阅，皆黄庭内经，幽奥费解。入园，花木繁盛，后有一小楼，蹑梯登焉。<br>
<br>
　　楼中悉贮大红皮箱，不敢启视，仍下楼出。次早，母谓曰：“婿凡躯，此间不宜久住，盍即归？”呼素出，告以故。素欲六姊同行，媪许之，曰：“乘骑太劳，可由船而去。”即有两长鬣奴牵一舟，促登讫，觉风声出舵中。素以一手挽帆索，东西但闻轰涛鼓浪声，须臾抵家。另辟一室舍其姊。生妻欲为其弟三郎谋续胶，念甫萌，素已知之，谓曰：“以吾姊视爱弟，才貌相当。惟六姊自痛婿后，万念皆灰，久欲入山修道，所以迟迟者，为老母仙去不远耳。”生问：“何以得仙？”曰：“异类修真，第一先具仙体。必觅人世端丽之姿，摹仿想象，数百年而形似，更致百年而神似，方能脱却皮囊，游仙自在。即狐而论，传派非一，有正法，有旁门。得正法者，偷纪同人，积修行满，自列仙班，若蛊人自利，所获较速，而得祸亦烈。”生曰：“子既仙，盍授我真诀？”<br>
<br>
　　曰：“此须有仙骨，否则具有大功德，为诸所钦敬，方可登仙。子夙世既无道根，又无厚植，岂敢妄授？但能却病延年，得享修龄足矣。”<br>
<br>
　　后数年，素忽病心痛，转辗晨夕，竟死。附葬祖茔。生年八十余，强健如少壮人。有仆赴山东，遇素跨黑卫，从一青衣，问仆主人安否？探怀出包授之曰：“持归，付汝主。”<br>
<br>
　　发之，则殓时簪珥也。<br>
<br>				
			
			
				
				