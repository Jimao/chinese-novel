

　　按《搜神记》：东越闽中，有庸岭，高数十里。其正北隰中，有大蛇，长七八丈，大十余围。土俗常惧。东治都尉及属城长吏，多有死者。祭以牛羊，故不得祸。或与人梦，或下谕巫祝，欲得啖童女年十二三者。都尉令长，并共患之。然气厉不息。共请求人家生婢子，兼有罪家女养之，至八月朝祭，送蛇穴口。蛇出，吞食之。累年如此，已用九女。尔时复募索未得。将乐县李诞家，有六女，无男。<br>
<br>
　　其小女名寄，应募欲行，父母不听。寄曰：“父母无相，惟生六女，无有一男，虽有如无。女无缇萦济父之功，既不能供养，消费衣食，生无所益，不如早亡。卖寄之身，可得少钱。”父母终不听。寄自潜发，不可禁止。乃行，请好剑及咋蛇犬。先做数石米辄，用蜜灌之，以置穴口。蛇夜便出，头大如穂，目如二尺镜，闻辄香气，先啖食之。寄便放犬，犬就噬咋，寄从后斫得数剑，蛇因踊出，至庭而死。寄入视其穴，得九女髑髅，悉举出，缓步而归。<br>
<br>
　　越王闻之，聘寄为后，拜其父为将乐令，母及姊皆有赏赐。自是东治无复妖邪之物，其歌谣至今存焉。<br>
<br>				
			
			
				
				