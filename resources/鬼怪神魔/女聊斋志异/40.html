

　　新昌孙秀才，轶群清才，玉貌工琴，善吟咏，洒然裙屐少年也。家故乡居，偶入城访戚，归途遇雨，浑身沾湿。见道旁有草舍，扣门，一叟出应，延之草堂。燃火燎衣，留款酒馔，家无僮仆，仅一婢往来供给。翁亦蹀蹀其劳。孙不自安，乃起挽坐，叟言庸姓，中州人，流寓于此。年七十丧偶，止一女彩凤，年十六矣。言己，亦转叩孙，孙以实对。<br>
<br>
　　叟曰：“观子仪表，必非久人下者；室女幸不陋劣，愿附为婚姻。”孙辞已聘，叟固言无妨，曰：“仆钟漏待尽，久欲弃家访道，徒以弱息累人，今得事君子，于愿已了。”孙曰：“感翁厚意，何敢固却？但家有慈母，尚容禀白。”叟曰：“此固应尔。”方展叙间，天已逼冥，叟留暂宿，导至草堂夹室，竹床髹几，位置楚楚；插架书卷极富，壁悬素琴一张。叟陪夕飧，茗饮剧谈，旋见小婢捧衾褥至，叟嘱安置，遂去。孙思订婚之言，辗转不寐。俄闻房后弹琴声，音调清越，忧思约指；细听，乃《关雎》之次章。孙触所好，披衣起，亦取壁上琴，鼓《凤求凰》之操，并占《菩萨蛮》一阕记之，词曰：“无端一阵廉纤雨，天公苦苦留人住，雨后月华生，幽人分外明，隔墙琴韵度，细把忧思诉。辗侧睡难安，知他玉指寒。”<br>
<br>
　　天既明，叟出，作别。回家向母缅述其事。母虑物议，且恐失母之雏，未娴闺训，不允，孙内恋女，外迫慈训；心违意迫，无计可施，久之遂玻初犹支离搘拄，月余，奄奄一息矣。孙固双祧，其从母见其瘠，询得其故。怼曰：“姆姆何守头巾戒？杀吾儿，我俩人他日将谁依乎？”遂浼其父赴唐翁媒定涓吉，两娶焉，原聘杨，固大家女，亦娴翰墨。孙得温柔乡，有终焉之志。既而，母促孙入都赴试。彩曰：“途中恐有意外，我当偕行。”孙虑母不允，彩曰：“不必白母，我自有策。”<br>
<br>
　　早旦朝母，请曰“郎入都，儿欲暂归，省视老父。”母允之。<br>
<br>
　　彩嘱孙先行，逆旅相待，三更许果来。问：“深夜何能一人至此？”彩曰：“实告君，我狐仙也。因与子有夙缘，故相从。”<br>
<br>
　　是昼则同车，夜则伺枕，惟孙见之，他人皆不见也。行至荏平，王伦变起，贼党欲屠城。孙张惶无措，彩摇手令无声；探怀出纸剪人马无算，大才盈指，向空撒去，旋见神兵鼓噪至。贼疑官军有备，乃骇窜去。孙得无恙。将抵京，辞孙先归，留之不可，出三艺一诗。令孙熟之。曰：“出闱即归，今科必捷。君命止孝廉，明岁亦不能入闱也。”是科果获隽。旋即奉嗣母讳，不及北上。彩后与杨各生一子。一日，彩归宁，以儿付杨曰：“托姊善视，饥时但饲以饭，切勿与乳也。”彩去，杨爱儿逾于己出，儿饮以乳哺之。彩归嗅儿，嗔曰：“与姊云何？今违我戒，子不育矣。”遂怫然去。未三日，儿果惊死。彩亦从此绝迹。<br>
<br>				
			
			
				
				