

　　裴航，唐长庆中书生，因下第游于鄂渚，谒故旧崔相国赠钱二十万，遂挈归于京，因雇巨舟裁于襄汉。闻同载有樊夫人，国色也。航无由睹面，因侍婢袅烟而达诗一章曰：“向为胡越犹怀想，况遇天仙隔锦屏，傥若玉京朝会去，愿随鸾鹤入青冥。”<br>
<br>
　　数日后，夫人亦使袅烟答诗一章云：“一饮琼浆百感生，玄霜捣尽见云英，蓝桥便是神仙窟，何必崎岖上玉京。”航览之，空愧佩而已，然亦不能洞达诗之旨意。及抵襄汉，夫人使婢挈妆奁不辞而去。航遍求访，竟无踪迹。后经蓝桥驿，因渴甚，下道求饮。见茅屋三四间，有老妪缉麻其下，航揖妪求浆，妪咄曰：“云英，携一瓯浆来。郎君饮。”航忆夫人诗有云英之句，正讶之，俄苇箔之下，双手如玉，捧出瓷瓯。航接饮之不啻玉液也。因还瓯，遽揭箔见一女子，光彩照人，航爱慕不已，因白妪曰：“某仆马甚乏，愿少憩于此。”妪曰：“任郎君自便耳。”良久告妪曰：“向睹小娘子艳丽惊人，姿容耀世，所以踌蹰而不能去，愿纳厚礼而取之可乎？”妪曰：“老病只有此孙女。昨有神仙与灵药一刀圭，但须玉杵臼，捣之百日，方可就吞，若欲娶此女者，须得玉杵臼，其余金帛吾无用处耳。”<br>
<br>
　　航拜谢曰：“愿以百日为期，必携杵臼至。幸无复许人。”妪曰：“如约。”航至京遍访玉杵臼，忽遇一货玉翁曰：“近有一玉杵臼，非二百缗不可得。”航乃倾囊兼卖仆马，方及其值，辄步骤独携而抵蓝桥，妪见大笑曰：“世间有如此信士乎？”<br>
<br>
　　遂许以为婚，女亦微笑曰：“虽然更为捣药百日，方议婚好。”<br>
<br>
　　亦于襟带间解药付航，航即捣之，每夜犹闻捣药声，航窥之，见玉兔持杵而舂，百日足，妪持药而吞之曰：“吾当入洞而告姻戚，为裴郎具帏帐。”遂挈女入山，谓航曰：“但少留此。”<br>
<br>
　　逡巡，车马隶人迎航，见一大第连云，朱扉晃目，仙童侍女引航入帐就礼讫。航拜妪不任感荷！及引见诸姻戚，皆神仙中人。<br>
<br>
　　一女仙鬟髻霓衣，云是妻之姊，航拜讫，女仙曰：“裴郎不意鄂渚同舟而抵襄汉乎？”航愧谢左右曰：“是小娘子之姊，云翘夫人刘纲仙君之妻也。已列高真为玉皇之女史。”<br>
<br>
　　妪遂将航夫妻入玉峰洞中，琼楼珠室而居之，饵以绛雪琼英之丹，体渐清虚，毛发绀绿，神化自在，超为上仙。至太和中，友人卢颢遇之蓝桥驿之西，备说得道之事，乃赠蓝田美玉十斤，紫府云丹一粒，颢稽颡请曰：“兄既得道，乞一言惠教。”航曰：“老子云：‘虚其心。实其腹。’”颢犹懵然，复语之曰：“心多妄想，腹漏精液，虚实可知也。”<br>
<br>
　　言讫，忽不见。<br>
<br>				
			
			
				
				