

　　饶平姚姓，有妇某氏，芳容韶齿，风雅绝伦，伉俪甚笃。<br>
<br>
　　举一子，而夫已亡。会闽中有花会之局，以宋时啸聚三十六人，日标一名，视资本之多寡，胜负总以三十倍为准，由闽蔓延至饶。妇闻之，欣欣然有喜色，冀得重资。不数月，而家业无存。<br>
<br>
　　忽想对门屠家有千余金，人亦倜傥，不如借贷，以为翌日赌本。<br>
<br>
　　遂诣屠门而告曰：“贷予五十金，局胜则加息相还，否则身与子归君矣。”屠素知妇贤，且利其色，好事者又从旁怂恿之，署券而去。妇归，夜至夫冢哭而祝曰：“花会害予衣食无资。<br>
<br>
　　君若有灵，幸以魂梦相助，不然，明日妻与子俱属他人矣。”<br>
<br>
　　祝毕，恍若梦夫曰：“子之心予知之矣，明午，予阴助之，可尽出借银赌之，当胜。惟将来不免官非耳。”天明，妇如其言，果获大胜。妇将银加倍还屠氏。屠氏大哗曰：“前乃聘金，并非借用。”颇有强取之意，即鸣之于官。时饶平某令讯其始末，问妇意，妇曰：“愿守节耳。”判曰：借银而加倍取息，藉借而强夺人妻，恶等照例法难宽宥。将屠重责枷示，追银入官。<br>
<br>
　　起券给妇，严禁花会，以除民患。又训妇曰：“妇人以安室为善，兹尔混入赌场，亦有不合，念情愿守节，心尚可嘉，姑免从法。”免之。<br>
<br>				
			
			
				
				