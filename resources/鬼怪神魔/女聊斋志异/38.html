

　　衢州人郑某，幼明旷能文。娶会稽陆氏女，亦姿媚明爽，伉俪绸缪。郑尝于枕席间曰：“吾二人相欢至矣，即我脱不幸，汝无复嫁，汝死，我亦如之。”对曰：“方期百年偕老，何不祥如是。”<br>
<br>
　　凡十年生二男，而郑生疾病，对父母复申前言，陆氏但俯首悲泣。郑竟死。未数月而媒妁来，陆氏相与周旋。舅姑责之，不听。才释服，尽移其资，适苏州曾工曹。成婚方七日，曾生奉漕檄考试他郡。行信宿，陆氏晚步厅前，有急足拜于厅前，称郑官人有书。陆取视，外题“示陆氏”三字，宛然前夫手迹也。急足忽不见。<br>
<br>
　　启缄读之，其辞云，<br>
<br>
　　“十年结发夫妻，一生祭祀之主，<br>
　　朝连暮以同欢，资有金而共聚。<br>
　　忽大幻以长往，慕他人而轻许，<br>
　　遗弃我之田畴，移积蓄于别户。<br>
　　不恤我之二子，不念我之双亲，<br>
　　义不足以为人妇，慈不足以为人母。<br>
　　吾已诉诸上苍，行理对于冥府。”<br>
<br>
　　陆氏叹恨不怿，三日而亡。<br>
<br>				
			
			
				
				