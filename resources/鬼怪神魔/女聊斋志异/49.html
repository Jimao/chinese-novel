

　　楚诸生荆茅，字贡苞，训蒙为业。在前明嘉靖间，是邑大旱，赤地数百里，人心惶惶。有司靖尽求雨之法，不得；乃示召能致甘霖者，酬百金。向无此例，所以市里喧传。荆知之，与其妻戏述。云：“惜无此法，以致此金，亦名利两全之事也。”<br>
<br>
　　其妻曰：“是亦何难？子速为有司言，能三日致雨。使之洁坛坫。子衣冠坐，诵圣经，宜必得之。”荆曰：“天道难知，岂可戏有司取咎耶！”妻曰：“子试为之，得雨则受酬；不得雨不过讪笑，何罪之有？”荆从其言，昧味晋谒有司。如其法，使祷。未及三日，大雨滂沱，通邑沾足，上下欢腾。有司钦佩，于酬仪外加以币帛，鼓吹送之。<br>
<br>
　　未几，省垣需雨，孔急，有司以荆生致雨事上达大府，檄召。荆恐，怼其妻曰：“我本无能，汝促我为戏，竟为宪召，何术以应。昔也德汝，今则怨汝矣。”妻曰：“子自无能，怨妾何为？妾之所知，非有异术。因厨悬咸鱼，于今三载，凡二三日雨至，先必落水，验之屡矣。子述告之日，适咸鱼落水之时，故信之确。今亦不难。子持此鱼至省，悬于卧内。见大府时，以先贤董仲舒五龙祈雨之法，铺张陈设。<br>
<br>
　　若鱼干无水，总以坛不如式，器用不全，频使改作，以延时日。若一得鱼水，即登坛诵经，未有不获者。何怨之有！”<br>
<br>
　　荆别无法，不能不用妇言。及赴省会，则鱼已汗淋。急谒大府，登坛，而夕如注矣。得重酬回，喜出望外。此大府乃严相分宜门下者，知嘉靖帝好道，密告分宜，以荆生进。特旨召见，荆乃携妻入都。帝问道原，荆进诚意正心之说，曰：“至诚之道，可以前知，识者明之根本也。修齐治平，不外乎此。”帝曰：“粹然儒者之言，宜与方士辈异。”命为金马待诏。嗣亦因求雨验，迁钦天监卿，日近御前。于是都下趋之者众，渐致富矣。<br>
<br>
　　忽大内九玺失其一，追求甚急，拟召荆推问内监之盗用者。盗者惶惧，夤夜赍金帛叩门哀之。荆乃命以玺藏尚宝处壁间，以尘土掩之，我自有说。帝果召问，荆曰：“玺非人盗。乃某月日用时，为小竖误遗于尘土之中，班在本处东壁下。”帝使人求之，果获。赏赐无算。<br>
<br>
　　遂有荆仙之名。奉之者益狂。为御史海忠介劾，奏略曰：“荆茅者本无学术，肆其狂妄，妖言惑众，罪不容耍”帝曰：“方士中惟此人近儒道，专以诚明立说。卿非读书人耶？何不容儒士！”御史曰：“其诚明之说，正借以行其诈也。乞皇上藏物于匣，当臣面召问之。果能指明确，方敢以至诚许之。否则，请置奸邪于法，毋任蛊惑圣聪。”帝如言，召荆于便殿，案陈宝椟，使推测之。荆惶悚伏地，叹曰：“荆茅今日死矣。”<br>
<br>
　　御座远，帝闻未亲切，曰：“是何言也？”适盗玺之监在侧，跑奏曰：“据所言，椟中似是金猫。”帝笑谓御史曰：“卿意其神明为诈，今竟何如？”开椟示之，果一金铸卧猫镇纸。御史无词可执，顿首谢罪而退。荆归，其妻曰：“子以一寒士，位四品，而富巨万。异数可屡邀耶。若不知足，祸必不远。”<br>
<br>
　　荆大悟，引疾致仕而去。<br>
<br>

			
				
				