

　　刘妪者，所出姓氏及其夫名皆不得知，但相传籍隶无极云。<br>
<br>
　　初，妪对门黄姓，家资丰厚。有女，幼字保定柳芳华之子和为妻。柳亦素封，迨芳华死，家遂贫。和不能具婚资，且难度日，徒步诣黄，冀其念翁婚之情而周恤之。谁知黄闻柳贫，早有悔心，见和往彼，嘱阍者拒不纳。保定至无极，相距数百里。和之来，未裹三日粮，衣敝履穿，彳亍门外，冷风刺骨，饥火烧心，进退无路，惟欲觅死。妪见之，问其所来，和告之故。妪怜而留于家，具食焉。又诣黄所，谓黄曰：“贫富命也。富者有时而贫，贫者遂不复富哉？柳郎为君家婿，不能因其贫而改婚于女。今迢迢远来，理宜收恤，若以贫而弃之，则为不义，且难逃乡邻物议。予睹柳郎，境况虽苦，而相貌清秀，厄运退，自有佳境也。君即不订婚期，亦宜赠资以遣之。”反复开导，黄终不听。妪归检箧中所获钱三百，授令归。黄女知父有悔婚意，恒涕泣不食，誓不他适。后黄遭盗劫，室中席卷一空。不逾年，又涉大讼，家遂萧条。谋质女于西贾，议聘金五十，已交纳矣。女闻之，夜遁，垢面乞食而赴保定，诣夫家与和合卺焉。黄觅女无耗，质财已散用过半，西贾疑其匿女吞金，欲扭黄赴官。<br>
<br>
　　黄有口难辩，只得券宅作偿而后己。和自女合婚后，家忽暴富，且登贤书，车马盈门，较昔年父在犹烜赫也。念妪旧德，爰命驾诣无极，报以百金；衣装华丽，仆马美都，道溢街巷。<br>
<br>
　　黄夫妇闻之，懊悔自伤。恐其来订婚期，女已无存，从何答应，闭户不敢出窥。妪初不知女已归和也，亦防其倩妪传语，订期迎娶。遂杀鸡为黍，沽酒话旧。细述黄氏家贫，质女于贾，女遁无迹，深为欷，和但侧目而听，亦不实告，促妪治装，载以俱归，入门见女，大骇。女缅陈其详，妪曰：“有此美志，应有此善报也。”女又为妪制新衣，上下华好。留数目，遣仆马送之归。妪诣黄报女耗，黄私喜女有下落，而无颜见婿，且难入女之门也。因令妻伪为卖花者，偕妪至和家。母女相见，而不敢使和知。一日，黄妻方与女坐，和入，不及走避，和怒叱詈。妪急进曰：“此老身爪葛，卖花者。”和始霁颜令坐。<br>
<br>
　　妪急同黄妻回家。其妻怨夫之不应质女于贾也，致女不敢认母，终日嘈嘈。妪念黄妻之无他也，再过和，再三劝导，始由妪引黄夫妇偕至保定，而认翁婿焉。吁！未来之事难定也。若以目前之境而定终身，则失之远矣，故史载朱翁子、苏秦二传，专就其贫苦轻视之状后，叙富贵谄迎之况，以醒当世之昏迷。和之事盖近之矣，故记之。<br>
<br>				
			
			
				
				