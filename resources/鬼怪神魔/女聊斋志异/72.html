

　　许逊，字敬之，号真君，南昌人，吴赤乌二年，母梦金凤衔珠，坠于掌中，玩而吞之，因是有娠而生真君。少小疏通，与物无忤。尝从猎射一鹿，中之而毙，鹿母惶顾舐之。因感悟，折弃弓矢，克意为学。博通经史，尤嗜神仙修炼之术。闻西安吴猛得丁义神方，乃往师之；悉受其秘，日以修炼为事。<br>
<br>
　　时买一铁灯檠，因夜燃灯，见漆剥处有光，视之，金也。明日访售主，还之。晋武帝太康元年，举孝廉，辟为旌阳县令，吏民悦服。岁饥，民无以输。真君乃以灵丹点瓦砾成金，令人潜瘗于县圃。一日，籍民之未输者，使服力于圃。民锄地得金，用以输纳，遂悉安堵。又岁大疫，死者十七八；真君以所得神方拯治之。他郡病民相继而至，于是标竹于郭外，置符水于其中，使就竹下饮之，皆瘥。久之知晋室将乱，乃弃官东归。尝憩于柏林，有女童五人，各持宝剑来见，真君异而受之。既而偕至真君之家，日惟击剑自娱，真君知其剑仙也，卒获神剑之用。既而与吴君游于丹阳黄堂，闻谋姆多道术，遂同往叩以道妙。姆云：“昔孝悌王下降曲阜兰公家，谓兰公曰：‘后晋代当有神仙许逊，传吾此道。’留下金丹宝经、铜符铁券，授吾掌之以俟子，积有年矣，今当授子。”<br>
<br>
　　乃择日登坛，出孝悌王诸秘，悉传之。真君方心期每岁必求谒姆，姆即觉之，曰：“子勿来，吾即还帝乡矣。”因取香茅一根，南望掷之，曰：“子归茅落处，立吾祠，岁秋一至足矣。”二君还，觅访飞茅之迹，遂建祠宇；每岁仲秋之三日，必朝谒焉。初，真君往访飞茅，偶憩真靖，见乡民盛烹宰以祀神，且相戒云：“祭不腆，则神怒祸降。”真君曰：“怪祟敢尔？”乃召风雷伐之，拔其林木。明日告其里人曰：“妖社已驱，毋用祭也。”又见人苦远汲，乃以杖刺前涸泽出泉以济之，虽旱不竭。<br>
<br>
　　渡小蜀江，感江岸主人朱氏迎接甚勤，乃戏画一松于其壁，其家因之得利加倍。后江涨溃堤，市舍俱漂，惟松壁不坏。<br>
<br>
　　真君往西安县，行过一小庙，庙神迎告曰：“此有蛟害民，知仙君来，逃往鄂渚矣。”真君至鄂渚，路逢二老人指曰：“蛟伏前桥下。”真君至桥，仗剑叱之，妖蛟惊奔入大江，匿于深渊；乃敕吏兵驱出，遂诛之。<br>
<br>
　　时海昏之上缭有巨蛇，据山为穴，吐气成云，亘四十里；人畜在其气中者，俱为吞吸，大为民害。真君闻之，乃集弟子逐前至蛇所，仗剑布气。蛇惧，入穴；乃飞符召海昏社伯驱之，蛇始出穴。举首高十余丈，目若火炬，吐毒冲天。真君啸命风雷，呼指神兵，以慑服之，使不得动，乃飞步踏其首，以剑辟其颡。弟子施岑、甘戟等，引兵挥之。蛇腹裂，有小蛇自腹中出，长数丈。甘君欲斩之，真君曰：“彼未为害，不可妄诛；一千二百五十余年后，为民害，吾当复出诛之。以吾坛前植柏为验，其枝拂坛扫地，是其时也。”<br>
<br>
　　又预谶云：“吾仙去后，一千二百四十年间，豫章之境，五陵之内，当出地仙八百人。此时小蛇若为害，彼八百人自当诛之。”<br>
<br>
　　蛇子遂得入江。真君曰：“大蛇虽灭，蛟精未诛，恐其俟隙溃郡城。吾归郡乎！”乃与甘、施二君归郡，周览城邑。遇一少年通谒，自称姓慎，礼貌勤恪，应对敏给。遽告去。真君谓弟子曰：“适来者非人，即老蛟，故来见试也。”迹其所之，乃在郡城江浒，化为黄牛，卧沙碛之上。真君剪纸化黑牛，往斗之。令施岑潜持剑往，俟其斗酣，即挥之。施君一挥，中其左股。牛奔入城南，直至长沙，化为人，入贾玉使君家。<br>
<br>
　　先是蛟精尝慕玉之女美，化为一少年谒之；玉爱其才，乃妻以女。居数载，生二子。常以春夏之交，孑然而出；至秋，则乘巨舰重载而归。盖乘春夏大水覆舟所获也。是秋空还，语玉云：“财货为盗所劫，且伤左股。”玉求医疗之，真君即为医士谒玉。玉喜，召婿出；蛟精觉，惧不敢出。真君随至其堂，厉声叱曰：“江湖蛟精，害物不浅；吾寻踪至此，岂容复藏？<br>
<br>
　　速出！”蛟精计穷，遂见本形，蜿蜒堂下，为吏兵所诛。真君以法水巽其二子，亦皆为小蛟，并诛之。真君谓玉曰：“蛟精所居，其下深不逾尺，皆洪波也。可速徙居！”玉乃迁高原，其地果陷为渊。真君复还豫章，而蛟之余党甚盛，虑真君诛之，皆化为人，诡言曰：“仆家长安，积世崇善；远闻贤师许君有神剑，愿闻其功。”弟子语之曰：“吾师神剑，指天天裂，指地地折，万邪不敢挡。神圣之宝也！”蛟党曰：“亦有其不能伤者乎？”弟于戏之曰：“惟不能伤冬瓜葫芦耳。”蛟党以为诚然，尽化为葫芦冬瓜，浮泛满江。真君知为蛟党所化，以剑授施岑，履水斩之，无噍类。由是水妖屏迹，城邑无虞。明帝太宁二年，大将军王敦举兵内向，次慈湖。真君与吴君同往谒敦，冀说止之。时郭璞在幕府，因璞与俱见，敦喜延之饮而问曰：“予梦一木破天，君等以为何如？”真君曰：“非佳兆也。”<br>
<br>
　　吴君曰：“木上破天，未字也；君宜未可妄动。”敦色变，令璞筮之。璞曰：“无成。”敦怒，令武土擒璞，轨之。真君乃举杯掷地，化为白鹄，飞绕梁栋。敦一举目，已失二君所在。<br>
<br>
　　后二君还至金陵，欲买舟至豫章，而舟人告以乏刺舟者。真君曰：“尔但瞑目安坐，切勿觇视，吾自为汝驾之。”默召二龙挟舟而行，舟渐凌空。俄过庐山顶，至紫霄峰金阙洞，舟人拜求济度；真君教以服饵灵草，遂得辟谷不死，隐于此山。二君各乘一龙，以归旧隐。数十年间，不复以时事关意，惟精修至道。孝武帝宁康二年，真君一百三十六岁。<br>
<br>
　　八月朔旦，有二仙自天而下，云奉玉皇命，授真人以九州都仙太史、高明大使之职，并告以冲举之日，遂乘云车而去。<br>
<br>
　　是月望日，遥闻天乐之音。祥云冉冉，羽盖龙车；从官兵卫，仙童玉女，前后导从，乃揖真君升龙车。真君与其父族侍从旰烈、与其母部侍从仙眷四十二口，同时白日拔宅升天，鸡犬亦随。百里之内，异香芳馥，经月不散。<br>
<br>

			
				
				