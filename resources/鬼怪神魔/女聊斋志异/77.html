

　　唐卢龙节度使李公，精星学推算，穷通寿夭，百不爽一。<br>
<br>
　　有爱女美且慧，公推算当封夫人。非公侯之命，不许占凤；故及笄犹未字也。有吴生者，固世家子。素游惰，而性儇巧；涎欲系援，又不敢遽通媒妁。密以百钱贿日者，为捏造一极贵之格，书于红笺。乘公出行。故犯卤簿。公怒叱虞候拘至舆前，厉声问故。生叩头曰：“小人以贫困不能自存，特占休咎于日者，谓贵不可言。自念一寒至此，何由发迹？缘俯观所评命纸，沉吟犹豫，不虞节钺忽临，致误冒犯，罪万死。”公索评笺，推之良然，颜色顿霁；详诘世族，大喜。命载之后车归，为薰沐更衣。问：“娶妻否？”对曰：“以贫故，尚未婚配。”公益喜，遂筮吉以爱女妻之。<br>
<br>
　　一介措大，一旦坐享富丽，顿增骄蹇。左右之人，妒而且恨，交谮于公。久之，公亦察其无他能，阴悔而厌薄之。欲杀之，苦无其法。会吐蕃大入寇，朝廷忧之，诏各路节度使举将才。公遂抗疏，特荐婿吴生，固世家子，素习韬略，可胜将帅之任。疏上，召生告之。生知借刀杀已，然不敢辞；且佯喜再拜，深谢汲引。及御旨下，生拜辞公，内与妻诀。<br>
<br>
　　女固贤淑，以父将不利于婿，心殊不慊，乃勉生曰：“男儿志在四方，死生有命，此行安知非福？努力为之，不立功归，勿相见也。君其懋哉！”生曰：“诺。”既至戍所，谕部曲将弁，诘旦登场阅武；有不至者，杀无赦。至期，一一阅毕，各厚犒之。且笑谓诸将弁曰：“尔曹各有所长，果同心戮力，蠢尔蕃虏，何难殄灭。幕府少不更事，颇好驰马试剑；敢献薄技，以助诸君一笑！”佥曰：“唯唯。愿幸寓目！”少选，数健儿共舁一大刀至，约重千钧。生乃着戎服，跨骏马，持所舁大刀，下抑上扬，左荡右决，轻如挥扇，易若折枝。舞毕下马，毫不竭力。合营罗拜，欢声雷动，贺曰：“公神威，真天人也！”<br>
<br>
　　生命以刀悬诸营门，择日挞伐。初，生阅武时，吐蕃潜遣谍者侦之。见生舞刀，大惊，舌挢几不能下，深夜，悄就营门举之，直如蚍蜉撼树，牢不能动。谍报吐蕃闻之，相顾失色，君臣筹议，以为不早自量力，强与交绥，是螳臂当车，徒自取死。急上表谢罪，岁岁朝贡，永誓不反。捷闻，朝廷嘉悦。以李公所荐得人，晋左仆射，封代国公。以生征虏有功，授岭南节度使，封万户候；妻封凉国夫人。至是生得官归，遂为翁婿夫妇如初。<br>
<br>
　　后女问生，始知前所舞大刀，以木片饰锡箔为之；又预如式铸千钧铁刀，使悬营门，故令其谍者侦报，以慑其心，而投诚输款也。<br>
<br>
　　里乘子曰：或谓吴生一生工于用诈：始也以诈得妇，卒也以诈得功。亦何狡狯乃尔也。予谓必其命应如此，故天牖其衷，福至心灵。向使吐蕃之役，应变无谋，则翁将借刀以杀其婿，夫且不能终有其妻。匪寇婚媾，能不为生危乎？方入赘时，公虽信命，竟不免为人言所摇；赖女也能贤，安命不贰，安知非福？一言幸中，果尔塞上捷闻；朝中命下，翁既徼宠，妻亦分荣。自是生得官归，遂为翁婿夫妇如初。<br>
<br>
　　是盖有幸存焉。予旧过卢生祠，见题壁诗甚伙，类皆艳羡卢生得遇吕仙，作此一场好梦。予谓卢生若无封侯骨，何能入梦？因口占三绝，以调侃之。有云：“卢生自有封侯骨，才得邯郸梦一常”即此意也。武侯尝言：“谋事在人，成事在天。”<br>
<br>
　　天即命也。否则，命之不犹，而妄希非分。天下之百般奸巧，百般穷者，岂少也哉？况就用兵而论，所谓兵不厌诈。此事即采入智囊，亦奚不可？<br>
<br>

			
				
				