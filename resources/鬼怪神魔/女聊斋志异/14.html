

　　按《情史类略》：天顺间，有临安卫王指挥，以从征广西苗蛮违限被参，降调河南南阳卫千户。王有二女：长娇鸾，次娇凤。凤已嫁，惟鸾从行。鸾幼通书史，王之文移，俱属代笔，钟爱甚至。王之妻周氏，有妹嫁于曹，贫而寡，迎使伴鸾，呼为曹姨。值清明节，鸾与曹姨率诸婢戏秋千于后园。忽闻人声，惊视，则墙处有美少年窥视称羡。鸾大惊走匿，遗罗帕于地，生逾垣拾去。方展玩间，旋有侍女来园寻觅。周折数次，生笑曰：“物入人手，尚何觅耶？”侍女曰：“郎君收得，乞以见还。”生曰：“此帕谁人之物？”侍儿曰：“鸾姐，主人爱女也。”生曰：“若鸾姐自来，当即奉壁。”侍女叩生姓氏，并家远近。生曰：“周姓，廷章名，苏州吴江人也。父为本学司教，随任于此。与尊府只一墙之隔。久闻尊姐精于文事，仆有小诗，烦为一致。如得报言，帕可还矣。”女急于得帕，允之。<br>
<br>
　　生逾垣而出，少顷复至，以桃花笺叠成方胜，授女，女返命。<br>
<br>
　　鸾发缄，得一绝云：“帕出佳人分外香，天公教付有情郎；殷勤寄取相思句，拟作红丝入洞房。”鸾微笑，亦取笺答诗云：“妾身一点玉无暇，产自侯门将相家。静里有亲同对月，闲中无事独看花。碧梧只许来奇凤，翠竹那容入老鸦？寄语异乡孤另客，莫将心事乱如麻！”侍儿捧诗至园，则生已候于墙缺矣。<br>
<br>
　　自此诗句往返数次，侍女得赂，喜于传送，不复言罗帕之事。<br>
<br>
　　适端阳节，王治酒园中家宴，生往来墙外，恨不得一与席末。<br>
<br>
　　是晚，生复寄一绝云：“配成彩线思同结，倾就蒲觞拟共斟。<br>
<br>
　　雾隔湘江欢不见，锦葵空有向阳心。”鸾阅诗嗟叹。不意为曹姨所窥，细叩从来。鸾与姨素厚，因备述之。姨曰：“周生江南之秀，门户相敌，何不遣媒礼聘，成百年之眷乎？”鸾点头称是。遂答诗。末有“多情果有相怜意，好倩冰人片语传”之句。生乃伪托父命，求婚于王。<br>
<br>
　　王亦雅重生，但爱女不欲远嫁他乡，迟疑未许。生遂设计，托以衙斋窄狭，假卫署后园肄业，且以周夫人同姓，请拜为姑。<br>
<br>
　　王武人，喜于奉承，许之，且愿任饔飨。周遂寓居园亭，因得以兄妹之礼见鸾，情愈亲密。而曹姨居间，以盟主自任，先立婚誓，始订幽期。从此绸缪无间，恩逾夫妇。约半载，周司教升任去，生托病独留。又半载余，而司教引疾还乡，生闻之，欲谋归觐，而心恋鸾，情不能自割。鸾察其意，因置酒劝驾。<br>
<br>
　　且曰：“君恋私情而忘公义，不惟君失子道，累妾亦失妇道矣。”<br>
<br>
　　曹姨亦曰：“今暮夜之期，原非久计，公子不如暂归故乡，且觐双亲。倘于定省之间，兼议婚姻之事，早完誓愿，岂不美乎？”<br>
<br>
　　周犹豫未决，鸾使曹姨竟以生欲归省为言于王，王致赆饯行。<br>
<br>
　　生不得已，始束装。是夜，鸾邀生再伸前誓，且询生居止，以便通信。明日，生归。而司教已与同里一富家议姻，生始颇不欲，巳闻其女甚美，贪财慕色，顿忘前誓。未几毕姻，夫妇相得甚欢，不复知鸾为何人矣。鸾久不得生耗，念之成疾，每得便邮，屡以书招之，俱不报。父欲为鸾择配，鸾不可，必欲俟生的信。<br>
<br>
　　乃以重赂遣卫卒孙九，专往吴江致书，附古风一篇，其略云：“忆昔清明佳节时，与君邂逅成相知。嘲风弄月频来往，拨动风情无限思。侯门曳断千金索，携手挨肩游画阁。<br>
<br>
　　好把青丝结死生，盟山誓海情不保白云渺渺草青青，才子思亲欲别情。顿觉桃脸无春色，愁听传书雁几声。君行虽不排鸾驭，胜似征蛮父兄去。悲悲切切断肠声，执手牵衣理前誓。<br>
<br>
　　与君成就鸾凤友，切莫苏城恋花柳。自君之去妾攒眉，脂粉慵调发如帚。姻缘两地相思重，雪月风花谁与共。可怜夫妇正当年，空使梅花蝴蝶梦。临风对月无欢好，凄凉枕上魂颠倒。一宵忽梦汝娶亲，来朝不觉愁颜老。盟言愿作神雷电，九天玄女相传遍，只归故里未归泉，何故音容难相见？才郎意假妾意真，再驰驿使陈丹心。可怜三七羞花貌，寂寞香闺思不禁。”曹姨亦作书，备述女甥相思之苦，相望之切。孙九至吴江，得生居于延陵桥下，知生再娶，乃候面，方致其情，生一语不答，入而复出，以昔日罗帕并誓书封还，使鸾勿念。孙九愤然而去，逢人诉之，故生薄幸之名，播于吴下。孙九还报鸾，鸾制《绝命诗》三十六首，复为《长恨歌》数千言，备述合离之事，语甚愤激。欲再遣孙九，孙怒不肯行。<br>
<br>
　　鸾久蓄抱石投崖之意，特不忍自泯没以死，故有待耳。偶值其父有公牍，当投吴江县，勾本卫逃军，乃取从前唱和之词并今日《绝命诗》、《长恨歌》，汇成一帙，合同婚书二纸，总作一缄，入于公牍中，用印发邮，乃父不知也。其晚，鸾沐浴更衣，取昔日罗帕自缢而死。吴江令发封，得鸾诗，大以为奇，为闻于直诣樊公祉。公祉见之忿然，深惜鸾才，而恨廷章之薄幸，命司理密访其人，榜杀之。闻者无不称快。司教亦以忧死。<br>
<br>				
			
			
				
				