

　　继室陈氏，金陵儒家女也。同治戊辰，普润勷寿州戎幕，闻其贤，聘为侧室。其明年，淮上军告遣，乃携还颍州。诸娣姒见其亲操井臼，善事正嫡，交口称之。是年，普润以积劳保知县，将入都，而虑刘恭人病日深，陈氏妊将弥月也，计弗果。<br>
<br>
　　陈氏毅然以家事自任，敦促就道，无戚容。<br>
<br>
　　比返，而呱呱者已三月矣，视之女也，左腕有青晕，讶之。<br>
<br>
　　既久，诸娣姒乃言，未产前数日，陈氏代刘恭人栉，值癫作，掷锡盎中腹。胎逆上，屡晕绝，急治得无恙。而陈氏始终无愠色，嘱家人勿以告。其善侍刘恭人多类此。普润既引比见，以知县待补河南。既赴开封，刘恭人钦其贤，悉以家事畀之，事无不理。普润谳局十年，得以尽心研鞫者，良由于此。光绪戊寅、己卯间，河南饥，饔飧不给。陈氏每脱簪易米，供普润暨刘恭人馔，己则率家人食糠秕，不以为苦。<br>
<br>
　　及普润勷赈事，得薪资，陈氏辄留其半助灾需。嗣随任商水唐县，岁以所蓄奁资，施衣药，济穷民无告者。其敬事好善也如此。辛巳冬，刘恭人病笃。殁之前夕，忽清豁异常度，命陈氏代栉沐，执其手告普润曰：“姬人无失德，请以为继，愿君勿复娶也。”陈氏闻其语，涕泣不自安。越日，刘恭人卒，陈氏视棺衾维谨。自陈氏来侍十数年，生七女，存其三。壬午夏，乃举一男，家庆幸。弥月后，诸从子亟请正嫡位，陈氏以刘恭人服未阕，持不可。其自处卑抑也又如此。<br>
<br>
　　甲申春，普润患肝疾危甚，陈氏侍汤药，备极忧劳。告天乞身代，潜割左臂肉，和药进，病乃痊。秋所生子，殇于唐署。陈氏当形神俱瘁之余，复增恸悼，而病机已伏于此矣。乙酉冬，普润以病假回剩次年夏四月，长女将遣嫁，族尚阝咸集，请践刘恭人遗言；乃告庙成礼，以普润官封恭人如例。恭人既正位时，以宗祧为忧，复劝纳鲍氏姬为侧室；而恭人痛子情深，居恒郁郁。丁亥春回唐，履旧地，疾时作。庚寅莅温县，增剧。壬辰春旋省，嫁仲女。适鲍氏姬于六月举一男，恭人喜不自胜，而厥疾仍弗瘳。秋改官江苏，偕之行，舟抵苏州，而恭人病竟不起矣。伤哉！阜阳李普润再识于苏州胥门官舍。<br>
<br>				
			
			
				
				