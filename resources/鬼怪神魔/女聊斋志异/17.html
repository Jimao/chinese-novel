

　　按宋乐史《绿珠传》：绿珠者。姓粱，白州博白县人。<br>
<br>
　　州则南昌郡，古越地，秦象郡，汉会浦县地。唐武德初，削平萧铣。于此置南州，寻改为白州，取白江为名，州境有博白山，博白江，盘龙洞，房山，双角山，大荒山。山上有池，池中有婢妾鱼。绿珠生双角山下，美而艳。越俗以珠为上宝，生女为珠娘，生男为珠儿。绿珠之字由此而称。晋石祟为交趾采访使，以真珠三斛致之。崇有别庐在河南金谷涧，涧中有金水自太白源来。崇即川阜置圆馆。绿珠能吹笛，又善舞，崇以《明妃曲》教之，而自制新诗曰：“我本良家子。将适单于庭。<br>
<br>
　　辞别未及终，前驱已抗旌。仆御流涕别，辕马悲且鸣。哀郁伤五内，涕泣沾珠缨。行行日已远，遂造匈奴城。延伫于穹庐，加我阏氏名。殊类非所安，虽贵非所荣。父子见陵辱，对之惭且惊。杀身良不易，默默以苟生。苟生亦何聊，积思常愤盈。<br>
<br>
　　愿假飞鸿翼，乘之以遐征。<br>
<br>
　　飞鸿不我顾，伫立以屏营。昔为匣中玉，今为粪上英。朝华不足欢。甘与秋草并。传语后世后人：远嫁难为情。”崇又作《懊恼曲》以赠绿珠。崇之美艳者千余人，择数十人妆饰一等，使同侍之，不相分别。刻玉为倒龙，镂金为凤凰钗，结袖绕楹而舞。欲有所召者，不呼姓名。悉听声，视钗色；声轻者居前。钗色艳者居后。以为行次而进。赵王伦乱常，贼类孙秀使人求绿珠。崇方登凉观，临清水。妇女侍侧。使者以告，崇出侍婢数百人以示之，皆蕴兰麝而被罗绮。曰：“任所择。”使者曰：“君侯服御丽则丽矣，然受命指索绿珠，不知孰是？”崇勃然曰：“吾所爱，不可得也。”秀因是谮伦族之。<br>
<br>
　　收兵忽至，崇谓绿珠曰：“我今为尔获罪。”绿珠曰：“愿效死于君前！”崇因止之，于是坠楼而死。崇弃东市。时人名其楼曰绿珠楼。楼在步庚里，近狄泉，在王城东。绿珠有弟子宋祎，有国色，善吹笛。后入晋明帝宫中。今白州有一派水，自双角山出，合容州江，呼为绿珠江。亦犹归州有昭君滩，昭君村，昭君场，吴有西施谷，脂粉塘，盖取美人出处为名。又有绿珠井，在双角山下。耆老传云：“汲此井饮者，诞女必多美丽。<br>
<br>
　　里闾有识者，以美色无益于国，以巨石填之。尔后虽有产女端妍者，而七窍四肢多不完具。”异哉！山水之使然。昭君村生女皆炙破其面，故白居易诗曰：“不取往者戒，恐贻来者冤。<br>
<br>
　　至今村女面，烧灼成瘢痕。”又以不完具而惜焉。牛僧儒《周秦行记》云：“夜宿薄太后庙，见戚夫人，王嫱，太真妃，潘淑妃，各赋诗言志。别有善笛女子，短鬓窄袖具带，貌甚美，与潘氏偕来。太后以接坐居之，令吹笛，往往亦及酒。<br>
<br>
　　太后顾而谓曰：‘识此否？石家绿珠也。潘妃养作妹。’太后曰：‘绿珠岂能无诗乎？’绿珠拜谢，作曰：‘此日人非昔日人，笛声空怨赵王伦。红残钿碎花楼下，金谷千年更不春。’太后曰：‘牛秀才远来，今日谁人与伴？’绿珠曰：‘石卫尉性严忌。今有死，不可及乱。’”然事虽诡怪，聊以解颐。噫，石崇之败，虽自绿珠始，亦其来有渐矣。崇常刺荆州，劫夺远使，沈杀客商，以致巨富。又遗王恺鸩鸟，共为鸩毒之事。有此阴谋，加以每邀客宴集，令美人行酒，客饮不尽者，使黄门斩美人。王丞相与大将军尝共访崇，丞相素不能饮，辄自勉强，至于沉醉。至大将军，故不饮以观其变，已斩三人，君子曰：“祸福无门，惟人所召。”崇心不义，举动杀人，乌得无报也。<br>
<br>
　　非绿珠无以速石崇之诛，非石崇无以显绿珠之名。绿珠之坠楼，侍儿之有贞节者也。比之于古，则有曰六出。六出者，王进贤侍儿也。进贤，晋愍太子妃。洛阳乱，石勒掠进贤渡孟津，欲妻之。进贤骂曰：“我皇太子妇，司徒公女。胡羌小子，敢干我乎？”言毕投河。六出曰：“大既有之，小亦宜然。”复投河中。又有窈娘者，武周时乔知之宠婢也。盛有姿色，特善歌舞。知之教读书，善属文，深所爱幸。时武承嗣骄贵，内宴酒酣，迫知之将金玉赌窈娘。知之不胜，便使人就家强载以归。<br>
<br>
　　知之怨悔，作《绿珠篇》以叙其怨。词曰：“石家新谷重新声，明珠十斛买娉婷。此日可怜无复比，此时可爱得人情。君家闺阁欲窥难，尝将歌舞使人看。富贵雄豪非分理，骄矜势力横相干。辞君去君终不忍，徒劳掩面伤红粉。百年离别在高楼，一旦红颜为君荆”知之私嘱承嗣家阉奴传诗于窃娘。<br>
<br>
　　窈娘得诗悲泣，投井而死。承嗣令汲出，于衣中得诗，鞭杀阉奴，讽吏罗织知之，以至杀焉。悲夫，二子以爱姬示人，掇丧身之祸。所谓倒持太阿，授人以柄。《易》曰：“慢藏诲盗，冶容诲氵㸒。”其此之谓乎。其后诗人题歌舞妓者，皆以绿珠为名。庚肩吾曰：“兰堂上客至，绮席清弦抚。自作明君辞，还教绿珠舞。”李元操云：“绛树摇歌扇，金谷舞筵开。罗袖拂归客，留欢醉玉杯。”江总云：“绿珠含泪舞，孙秀强相邀。”<br>
<br>
　　绿珠之没，已数百年矣，诗人尚咏之不已，其故何哉？盖一婢子，不知书而能感主恩，愤不顾身，其志烈懔懔，诚足使后人仰慕歌咏也。至有享厚禄，盗高位，亡仁义之性。怀反覆之情，暮四朝三，惟利是务，节操反不若一妇人，岂不愧哉。今为此传，非徒述美丽，窒祸源。且欲惩戒辜恩背义之类也。季伦死后十日，赵王伦败。<br>
<br>
　　左卫将军赵泉斩孙秀于中书。军士赵骏剖秀心食之。伦因金墉城，赐金屑酒。伦惭，以巾覆面曰：“孙秀误我也。”饮金屑而死。皆夷家族。南阳生曰，“此乃假天之报怨。不然，何枭夷之立见乎？”<br>
<br>

			
				
				