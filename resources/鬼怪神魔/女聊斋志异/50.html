

　　兰陵屠氏家，巨第緍豁，连闼十数亩。有甥高平人，姓弓名联，芳年十三，堂萱失荫，寄依屠氏宅。宅后有园闲放，不甚修葺。园之东壁，有庐五槛。幽院蒙密，掩蔽花丛。弓偶游戏探园，至其处，见朱阑绕庑，有垂髫女立檐下，调鹦鹉为戏。<br>
<br>
　　度年齿与己不相上下。弓持两小无猜，冒昧逼其前，问曰：“鸟已能言乎？”女敛唇笑，尚未即答，有媪出见，呼弓曰：“联哥来，胡不入？甥在外家尚客套耶！”媪携弓入，女亦随其后。有四十许丽人，开帘纳弓曰：“我亦汝妗氏，何来许久不一入视我？岂以贫富故，亲疏有别耶？”问弓年几何？答以十三。丽人顾女曰：“桂儿年十五，身材纤弱，较联哥尚不及。”<br>
<br>
　　媪曰：“不矮于联哥，鲁卫兄弟耳。”又顾谓婢曰：“客至不烹茶，痴痴呆立胡为者？”婢憨笑以去。少顷茶至，列数盘，设果饼，手掇置弓前，堆垛成塔，且嘱弓曰：“汝大妗与我常不睦，所由各立门户，庆吊不相通。汝回前舍时，毋言至此也。<br>
<br>
　　有暇即自来，勿预他人知，恐见忌者多口也。”玉桂性憨，初觌面，依恋甚有深情。携戏移时，丽人谓弓：“白日西飞，渐已届晚，汝来许久，前舍不无追索。今且去，嗣是好姊妹，欢聚正多也。”弓回前舍，果秘其事。大妗固善痴，不遑窥察。<br>
<br>
　　弓诳同室者，蹈隙辄一至。天方苦寒，弓与桂多以两袖笼接，彼此通握，互暖怀中。弓得佳味，必携以饱桂，桂亦时留旨蓄待弓。或晨至，桂犹未起，桂母但颐指授意，弓自诣复室，探桂帐中。桂醒，即代揽衣使着，或向枕边为觅簪珥；或调护熏笼，为炙弓鞋、锦裆。殷勤服役，事事较婢媪为精细。婢戏之曰：“公子夺人生路，将使我等无啖饭处矣。”两人戏亵之私，桂母并不深察。或弓至，桂不在室，桂母必告以所往，俾自向柳阴花下寻觅。虽年俱妙龄，情不至乱，而肤肉之亲，即婢媪前亦无嫌碍眼。屠宅闳敞，东问则言在西，西问则言在东。迁延半载，两人踪迹，前舍略无识者。一日，弓以父病召归，私蕴结，梦寐不忘玉桂。乃父病只偶然感冒，不弥月已平复如恒。方托冰人为之谋聘。<br>
<br>
　　弓隐以情告媒妁，使通款为玉桂委禽。父思外家并无是女，疑为近族，往访于屠氏，并无识其人者。因还叩弓。弓不得已，实以所遇于后园者告。屠闻大骇，以为后园庐舍，久乏居人，被狐怪凭为窟宅。知弓所遇不祥，皆谓福泽自厚耳，不然必败。<br>
<br>
　　父闻甚惧，遂禁弓不得更诣外家，急择佳丽，以安其念。逾岁，弓年十有六，即为毕姻。虽新好甚敦，而寸心，终觉旧情难舍也。时有院试期，弓应期赴郡，住童民壮家。闻对巷住有美人，询诸童。童言系青楼女，曾自济南来，有南人毗陵妇为同侣，寄栖库吏家，月前徙此，声价高，未易见也。弓日：“试为我先容，不谐，亦无害也。”童曰：“诺。”日既昏，童执灯为前导。款关入，过数院落，至一舍。厅烧巨烛如儿臂，陈设炫耀，使弓暂就厅事坐。有媪出，童与耳语久之。媪入，即有数婢来，引灯导弓进层层，越复室。最后一房，暖香四溢，兰麝喷人。美人见弓，迎立微笑；而两目凝注，似曾相识。弓曰：“卿其桂姐乎？”桂日：“然。联哥，尔许时尚忆有妾耶？”弓曰：“仆谓此生此世，将不覆睹卿矣。”相对俱泣下。<br>
<br>
　　桂曰：“君方以妾为妖物，所由见弃之深；然不怨君，此关妾命，君自不负妾也。人以妾为狐，此语非尽无因。妾实人也，为狐所养耳。妾父本县尹，私一近婢，生妾。因干嫡母怒，弃诸隘巷，为狐母所得，乃赁民家屋雇乳媪哺之。三年而得屠氏园，鸠寄十余年，而后遇君。君别后，不为屠氏所容，徙还石室。其岁冬，积雪盈地数尺，穷山远市，事事不甚便适，乃携妾置一破庙中。母出营干，遇猎户，毙之。妾既失恃，为强徒掠去，鬻于青搂中。所以甘心含垢者，惟狐母豢养恩及君情好，寸刻未能忘怀。尝冀得君一诀，以了心愿，不谓果有今日。幸无良家拘束，且可图一夕之欢。”遂留弓荐枕席焉。殢雨尤云，绸缪臻至。弓自是流连桂院，偎红倚翠，日以为常。桂总以身堕烟花，火坑难出，话言所及，不无泪眼盈盈。百计千方，谋欲脱离孽海。是岁，弓获泮捷。<br>
<br>
　　桂甚欣跃。因告弓曰：“以妾零落如此。君本未能袖手。然尊君峻执。难进一言；幸值文章吐气之秋，必获垂慈格外。妾之待拯，急于救焚，机会不可失也。”弓曰：“未识鸨母何如耳？”遂以问鸨母。<br>
<br>
　　鸨母谓桂曰：“汝之归我，其费百余金，而数年来，所获缠头以巨万计，尚忍取汝聘金耶？虽然得汝才三年，已三兴雀角，屡振而屡颠之，岂惟儿有厌心，即余亦岂乐此不疲者？惟目前偿馀债券，尚不下千金，累儿更耐岁余辛苦，冀有弋获。既完夙券，不可不稍有赢余。弓家郎诚憨直，然家有结发人，后变难测。此儿终身事，不可无日久计。只可使人仰我眉睫，不可使我落人肘后。必得橐中物，进退方为有据。脱有不虞，须敷子母终老。今且与弓郎订约，待诸事摒挡略尽，亦无费弓郎百珠，但得名花有主，余亦得所休暇足矣。不然，不惟儿无退步，即残朽骨。亦恐葬身无地也。”<br>
<br>
　　弓与桂，俱以所言当意，于是桂解金凤钗，弓解鸳鸯玉佩，鸨母主婚，以曹媪执柯，各质信物，为啮臂盟，相与要期而别。<br>
<br>
　　自是两地鸿鱼。往来不绝，虽睽违经岁，犹得时慰离。及将赴秋闱，接到邮筒，知桂近况颇适，旧欠偿清外，公私储蓄，尚可数千金。<br>
<br>
　　弓意甚惬，惟期指日佳音，以完鸾凤。由是加功驯练，早赶闱场，文思敏捷，注意高魁。既而飞骑传人，报条无我，嗒焉沮丧，垂首来归。不谓人事无常，彩云易散。正当燥伤怀之际，忽接郡中讣音，则桂已埋香半月矣。时苦闺人掣肘，不获凭棺一恸，深所疚心，惟日向暗陬中垂涕而已。明年，引以岁试至郡，其鸨母已另买雏姬，重新丝竹。寻吊芳魂，而黄土一抔，鞠为茂草矣。<br>
<br>

			
				
				