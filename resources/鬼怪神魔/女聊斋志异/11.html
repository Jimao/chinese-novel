

　　按《宋史·韩世忠传》：世忠妻梁氏及子亮为苗傅所质，防守严密。朱胜非绐傅曰：“今白太后，遣二人慰抚世忠，则平江诸人益安矣。”于是召梁氏入，封安国夫人，俾迓世忠，速其勤王。梁氏疾驱出城，一日夜会世忠于秀州。<br>
<br>
　　兀术入侵，世忠以前军驻青龙镇，中军驻江湾，后军驻海口，俟敌归邀击之。金兵至，世忠已先屯焦山寺。兀术遣使通问，约日大战，许之。战将十合，梁夫人亲执桴鼓，金兵终不得渡，尽归所掠。建康六年，授世忠武宁安化军节度使、京东淮东路宣抚处置使，置司楚州。世忠披草莱，立军府，与士同力役。夫人梁亲织薄为屋。<br>
<br>
　　按《镇江府志》：梁氏，京口娼也。尝五更入府候贺朔。<br>
<br>
　　忽于廊柱下见一虎蹲卧，鼻息齁齁然，亟走出。复往视之，乃一卒也。因问其姓名为韩世忠，心异之，密告其母，谓定非凡人。乃邀至家，具酒食，深相结纳，资以金帛，约为夫妇。世忠后立殊功，为中兴名将，遂封安国夫人。亲执桴鼓，敌不能济，俘获甚众。寻又邀兀术于黄天荡，几成擒矣，一夕凿河遁去。梁疏言世忠失机纵敌，乞加罪责，举朝为之动色。<br>
<br>

			
				
				