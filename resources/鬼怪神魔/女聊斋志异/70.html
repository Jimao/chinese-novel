

　　麻姑，仙人，王方平之妹。汉桓帝时，方平降蔡经之家，曰：“汝当得度世，故求教汝。但汝气少肉多，未能即上天，当作尸解。”乃告以要言而去。经后忽身发热如火，三日肉消骨立，入室以被自覆，忽然失其所在。视其被中，但有形如蛇蜕。后十余年，忽还家，语家人曰：“七月七日，王君复来，当作酒数百斛以待。”<br>
<br>
　　其日，方平果着远游冠，乘五龙车，前后麾节旌旗导卫，如大将军侍从。既至，从官皆隐。经父兄参毕，方平乃遣人迎麻姑。少顷，麻姑至，经与家人见之。年可十八许，顶中作髻，余发散垂至腰，锦衣绣裳，光彩耀目。坐定，自进行厨，擗麟脯，器皆金玉。<br>
<br>
　　时经妇新产，麻姑见之，乃曰：“噫，且止勿前！”索少许米来，掷地皆成丹砂。方平笑曰：“麻姑犹作少年戏也。”<br>
<br>
　　姑云：“接待以来，东海三为桑田，蓬莱水又浅矣。”方平亦曰：“圣人皆言：海中将复扬尘也。”麻姑手似鸟爪。蔡经私念，背痒时得此爪搔之佳。方平即知，乃鞭经背曰：“麻姑神人也，汝谓其爪可搔背痒耶？”方平去，麻姑亦辞去。<br>
<br>				
			
			
				
				