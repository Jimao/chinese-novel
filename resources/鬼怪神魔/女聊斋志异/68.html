

　　梅妃，姓江氏，莆田人。父仲逊，世为医。妃年九岁，能诵“二南”，语父曰：“我虽女子，期以此为志。”父奇之，名曰采苹。开元中，高力士使闽越，妃笄矣，见其少丽，选归侍明皇，大见宠幸。长安大内、大明、尖庆三宫，东都大内、上阳两宫，几四万人，自得妃视如尘土。宫中亦自以为不及。<br>
<br>
　　性喜梅，所居阑槛，悉植数株，上榜曰“梅亭。”梅开赋赏至夜分，尚顾恋花下不能去。上以其所好，戏名曰“梅妃。”妃有《萧》、《兰》、《梨园》、《梅花》、《凤笛》、《玻杯》、《剪刀》、《绮窗》八赋。是时承平岁久，海内无事。上于兄弟间极友爱，日从燕间，必妃侍侧。上命破橙往赐诸王，至汉邸，潜以足蹑妃履，登时退阁。上命连趣，报言适履珠脱缀，缀竟当来。久之，上亲往命妃，妃拽衣迓上，言胸腹疾作，不果前也，卒不至。其恃宠如此。后上与妃斗茶，顾诸王戏曰：“此‘梅精’也，吹白玉笛，作惊鸿舞，一座光辉。斗茶，今又胜我矣。”妃应声曰：“草木之戏，误胜陛下。设使调和四海，烹饪鼎鼐，万乘自有心法，贱妾何能较胜负也！”上大悦。<br>
<br>
　　会太真杨氏入侍，宠爱日夺，上无疏意。而二人相疾，避路而行。上尝方之英皇，议者谓广狭不类，窃笑之。太真忌而智，妃性柔缓，亡以胜。后竟为杨氏迁于上阳东宫。后，上忆妃，夜遣小黄门灭烛，密以戏马召妃至翠华西阁，叙旧爱，悲不自胜。继而上失寤，侍御惊报曰：“妃子已届阁前，将奈何？”<br>
<br>
　　上披衣抱妃藏夹幕间。太真既至，问：“‘梅精’安在？”上曰：“在东官。”太真曰：“乞宣至，今日同浴温泉。”上曰：女聊斋志异·“此女已放屏，无并往也。”太真语益坚，上顾左右不答。太真大怒，曰：“肴核狼藉，御榻下有妇人遗舄，夜来何人侍陛下寝？欢醉至于日出不视朝，陛下可出见群臣，妾止此阁以俟驾回。”上愧甚，拽衾向屏复寝，曰：“今日有疾，不可临朝。”<br>
<br>
　　太真怒甚，迳归私第。上顷觅妃所在，已为小黄门送令步归东宫。上怒斩之。遗舄井翠钿，命封赐妃。妃谓使者曰：“上弃我之深乎！”使者曰：“上非弃妃，诚恐太真无情耳！”妃笑曰：“恐怜我则动‘肥婢’情，岂非弃也！”妃以千金寿高力士，求词人拟司马相如为《长门赋》，欲邀上意。力士方奉太真，且畏其势，报曰：“无人解赋。”妃乃自作《楼东赋》，其略曰：“玉鉴尘生，凤奁香殄。懒蝉髟丐之巧梳，间缕衣之轻练。苦寂寞于蕙宫，但凝思乎兰殿。信标落之梅花，隔长门而不见。”太真闻之，诉明皇曰：“江妃庸贱，以谀词宣言怨望，愿赐死！”上默然。会岭表使归，妃问左右：“何处驿使来，非梅使邪？”对曰：“庶邦贡杨妃果实使来。”妃悲咽泣下。<br>
<br>
　　上在花萼楼，会夷使至，命封珍珠一斛密赐妃。妃不受，以诗付使者曰：“为我进御前也。”曰：“柳叶双眉久不描，残妆和泪污红绡。长门自是无梳洗，何必珍珠慰寂寥。”上览诗，帐然不乐。令乐府以新声度之，号《一斛珠》，曲名是此始。<br>
<br>
　　后禄山犯阙，上西幸，太真死。及东归，寻妃所在，不可得。<br>
<br>
　　上悲谓兵火之后，流落他处。诏：“有得之，官三秩，钱百万。”<br>
<br>
　　访搜不知所在。上又命方士飞神御气，潜经天地，亦不可得。<br>
<br>
　　有宦者进其画真，上言甚似，但不活耳。<br>
<br>
　　诗题于上，曰：“忆昔娇妃在紫宸，铅华不御得天真。霜绡虽似当时态，争奈娇波不顾人。”读之泣下，命模像刊石。<br>
<br>
　　后上暑月昼寝，仿佛见妃隔竹间泣，含涕障袂，如花朦雾露状。妃曰：“昔陛下蒙尘，妾死乱兵之手。哀妾者埋骨池东梅株旁。”上骇然，流汗而寤。登时令往太液池发视之，无获。<br>
<br>
　　上益不乐，忽悟温泉汤池侧，有梅十余株，岂在是乎！上自命驾令发视，才数株，得尸。裹以锦褥，盛以酒槽，附土三尺许。<br>
<br>
　　上大恸，左右莫能仰视。视其所伤，肋下有刀痕。上自制文诔之，以妃礼易葬焉。<br>
<br>

			
				
				