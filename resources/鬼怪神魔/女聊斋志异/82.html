

　　长乐马某，操布业，妻许氏，中年无子，遂娶王姬。姬身具鳞甲文，其母梦长蛟缠体而生者，名之曰梦蛟，记其瑞也。<br>
<br>
　　归马，年仅十六；未几，生一子，名铎，许氏阳为喜悦，而阴实妒忌，思有以中伤之。王识其心，故防卫惟谨，母子不片刻离也。一日，许谕洗衣。王怀子，持衣登楼，当窗以晾。许潜蹑其踪，自后推其母子坠楼，而作惊讶状。马闻之，趋救，王头面虽伤，其子端坐无伤。马察知其妻不能相容而畏之，遂成悸疾。其伙李某自远方贸布回，生平相与之至笃者。泣告以故，出妾与子，属之李。曰：“知己之托，敢当重任，但某无家室，何以安如夫人也。”马曰：“予筹之审矣，请以王姬侍足下，以存吾孤？”<br>
<br>
　　李推之不得。厚嫁之，带其子铎往。逾年，生一子，名之曰马；盖不忘其友之赠妾生子，以志其恩义也。未几，马某卒，而许氏亦颠沛死。李以马赠嫁之资，经营起家，富甲一邑。重聘延名师，以训二子，恩勤兼执。马铎得中永乐壬辰状元，其子李马亦发解。李夫妇大悦，分马铎以家资之半，俾归其宗。<br>
<br>
　　铎泣辞曰：“若非继父，何有今？兹愿以空身守先人庐墓。”<br>
<br>
　　李强与之。铎以财产为弟游扬名誉，且与改名曰骐，以避嫌疑。<br>
<br>
　　戊戌，李骐亦状元及第。未几，李夫妇以寿终。铎欲黜其嫡母许氏，以王姬归葬父所。骐不愿，曰：“若依兄命，则弟为无母之儿，于礼不顺。”不得已，陈情于朝。帝命礼部议，曰：“王氏改嫁，义已绝于前夫，教子成名，理应隆以异数。况李骐不能无母，而马某本自有妻。论妇道之有终，应砭后葬，嘉英才之连育，请锡荣封。事出创闻，后不为例。”<br>
<br>
　　议上，封以长乐县君，谕祭葬。<br>
<br>

			
				
				