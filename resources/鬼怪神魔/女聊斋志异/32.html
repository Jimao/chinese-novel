

　　按《丽情集》：太常博士郑还古，寓东都，与柳将军同巷。<br>
<br>
　　还古将调西都，柳盛张筵以饯，尽出家妓，讴歌荐酒行杯，内有一妓，容艳妖绝。郑窃窥之，有眷恋意。柳谓郑曰：“此沈真真，本良家子，颇好文辞。请赋诗以定情，候博士拜命，即当送贺。”还古赋诗曰：“洞房出神仙，清声胜管弦；词轻白苎曲，歌遏彩云篇。既未生裴秀，何妨乞郑玄，不堪金谷水，横过坠楼前。”<br>
<br>
　　柳览诗大喜，俾真真拜谢。还古抵京，旋拜伊关令，得重疾。驰书告柳，柳即送真真赴京，迎郑出相见。真真饰容致拜，还古起前遽执真真手，长吁而卒。<br>
<br>				
			
			
				
				