

　　按《洛阳旧闻记》：张相讳从恩，继室某氏，河东人，有容色，慧黠多伎艺。十四五，失身于军校，为侧室。洎军校替归洛下，与之偕来。至上党，得病，因舁之而进。至北小纪，厥病且甚，汤饮不能下。自辰至西，痢百余度，形骸骨立，臭秽狼藉，不可向迩。军校厌之，遂弃之道周而去。<br>
<br>
　　不食者数日，行路为之伤嗟。道旁有一土龛可容数人，盖樵童牧竖避风雨之处也。过客悯之，为舁至土窟中。又数日，病渐愈。衣服悉为暴客所褫，但以败叶乱草蔽形而已。渐起行，至店中，日求丐余食，夜即宿逆旅檐下。一日，有老妪谓曰：“观尔非求乞者也。我处非远，可三百许步。”即携之而往。<br>
<br>
　　姥为之洗沐，衣以故旧衣，日进粥饮蔬饭而已。不数月，平复如故，颜状艳丽，殆神仙中人也。忽有士子过小纪，知之，求见。赠姥彩绢五十匹，载之而去。偕往襄阳僦居。会襄帅安大王从进叛，左右杀士子，纳其妻。从进败，为乱兵所得，送至都监张相寨内。张相即从恩也。张相共获妇凡十余人，独宠待士子之妻。张之正室亡，遂以为继室。后封郡夫人。治家严整，动有礼法。及张加使相，进封大国夫人。寿终于洛阳第。<br>
<br>				
			
			
				
				