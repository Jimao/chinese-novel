

　　扬州西山董君，名韶秀，字梅亻平，美男子也。少以神童补博士弟子员。其父晟钟爱之若命。时草贼刘青海蠢动。村堡郡邑团防备御。凡世家子，多于呻毕暇习武备，生亦与焉。择配甚苛，每云：“娶妇须无俗韵，庶生子始得英物；若蓬首鸠盘荼，宁于鳏耳。果得可人。当不以门第限。”一时议婚辄少许可。晟亦不忍拂。故以年冠犹独居也。一日，有老夫妇携一幼女、一秃发童来，自云陕人戈姓，善演戏术，鸣钲击鼓，各献所长。女名谷慧儿，貌艳冶，弄盆子，唱《鹧鸪》，舞拓枝，观者如堵墙。无不喝采，尤能纤足绳上行耍。浑脱浏亮，令人想公孙大娘。女甫下，即见秃发童献方朔桃，栽庄子爪。变幻生物。女遽捧金漆盘，索戏值。<br>
<br>
　　得采甚丰，瞥见生杂人丛中。如鸡群鹤立，凝睇不忍去。<br>
<br>
　　生亦爱其美，溜眼波焉。少时，生渴思饮，女于百步外遽掷樱桃入生口中，屡掷屡中，如弹无虚发。市散观止，生茕茕步芳郊。女突于身后牵衣问姓名居址，详告之。又以绣帕裹樱桃百颗赠生，且日：“郎于夜静，曷过我寓庐清谈。”生应之，而终怯物议。明日再演，不敢往。旋有媒灼诣晟，告曰：“戈叟爱贤郎英发，愿以息女奉箕帚。”晟却之，生不知也。明年，翁妪复来，于近村芳草地开围场，筑行台，彩丝错杂，金碧陆离。扬言曰：“吾女年及笄，当为人妇，然不愿嫁闳茸儿。今与诸君约，无论流品，不计家世，敢登台与吾女一角拳勇，胜则嫁。年迈人无食言。”每晨鼓吹毕，哀丝豪竹迭奏。女艳妆含笑登场，较曩时尤美，视台下老稚咸集，乃扣盘而歌曰：“怕逐杨花结阵飞，好花莫当野蔷薇；蔷薇花好刺伤手，郎若无情妾自归。”歌毕，娇唤曰：“好男儿何妨赐教，一角低昂，无腼腆为裙钗笑也。”里之恶少年，既恋其美，又恶其夸，且藐其柔，乃鱼贯上；甫交手，即如片瓦高处掷，数日无胜者。<br>
<br>
　　次日，生在塾中闻其异，偕同砚人来窥。女弹铗歌曰：“水上清风天上月，云际鹣鹣波底蝶；不为卿卿我不来，好花欲折何妨折。”生闻之心动，然惮其勇，不敢角。众怂恿之，乃揽衣跃登，拚博美人一掷为笑。女见生，若不相识，含笑曰：“妾风尘陋质，不敢附名门，窃借好身手作红丝，非儿戏；倘有冒触威仪。<br>
<br>
　　能赐怜恕否？”生曰：“试为之。”睹者众。生与女如壁蕊琼英，因风滚舞，无何女折小蛮腰，翘莲瓣，作天女扫花势，生乘隙托足一掷，女已跌百步外，伏地娇啼。翁媪齐出拍掌曰：“真我婿也。”即盛服诣生家，以意告晟。晟不许。翁日：“前已预言。谁教文郎显手段，绝无怜香惜玉情耶？谷慧儿当场出丑，非市上实蔬果能任人颠簸者。”晟不应。妪曰：“若毁约不难，烦君家闺秀出，与吾家秃发童一掷便了。”晟怒叱之。翁即掌擘庭前大槐树，树断如刀切，曰：“儿女婚姻，三生注定；敢有再拘执者，有如此树！”晟始恐怖，村中父老艳其事，争赞其成。须臾，鼓乐雷动，彩舆到门，白足健儿十余人轮运妆奁，极富。呼生出，与交拜成佳礼。堂上设华筵若宿构者，翁媪上坐，顾村人曰：“女貌虽陋，奁箧虽薄，尚不辱抹葭莩乎？”举杯略一呷，秃发童跪白曰：“两卫备矣。”翁媪即起辞，晟挽留不迭，问何之？曰：“愚夫妇大忙。其所以仆仆风尘，逢场作戏者，为小妮子择婿耳。顷付托有人，从此天涯海角无定止矣。”匆匆出门，各跨一骡，电掣风驰，踪迹颇杳。众骇诧不知其谁何？入视洞房，穷极壮丽，亦不知何猝办如是。生之小友闻得丽偶，争致酒为贺扬，俗谓之“送房”，其实恣饮嚼、供嘲谑陋习也。生为众劝饮，酩酊沉醉，比客散，已玉山颓。莲漏三催，生斜卧绣榻。女凝妆坐镜台侧，遣婢媪就寝。突见床顶有刀光一闪，女不语，支颐假寐伺之。盖梁上君子，瞰其奁富，乘闹新时掩入；意女勇亦从无新嫁娘能捉贼者，遽从床顶跃下，扛一巨箧，肩负出房。女从容抽刃出随。<br>
<br>
　　贼跃登屋，屋尽登楼，楼尽登墙。女遽捉其领，若千钧压，贼舍箧哀释之。女曰：“狗奴若不留一切证，吾无以对吾夫，曷留下首领去！”贼哀之，涕欲死，女抽刃割其两耳下，始放之。<br>
<br>
　　女携箧袖耳归，众犹酣寝，鸡犬不惊。掩户卸妆，移烛入帏，为生解衣，抱入香衾。生醒扪之，肌肤滑腻，香泽温柔，狎之犹处子也。清晨拜见姑嫜，袖出两耳掷几上，血犹漉漉。惊询，详告之。问：“既真勇，何艺出怯书生下？”曰：“是不过攀龙附凤计耳。”问：“翁媪何人？”笑不答。伉俪甚笃，事翁姑至孝，尤善居积，自女归后，家暴富。晟清贫起家，吝于资，女则时以钱米周人急，艳名贤声，溢于桑梓。年来，贼由西道来。侦实，举村欲徙，女不可。村东固有刘厉王庙，早颓败，女命拆瓦甓累累置路侧，如寨布，如星罗。匿翁姑于曲室，嘱生领村人伏要隘，云：“见灯光即起大呼。”安置讫，贼大股至，蚁至蜂屯，疾如风雨。女华妆立村门，招之以手；贼奔入如千岩万壑，愈走愈迷。正谋返退，瓦甓忽飞起，碎贼首，黑风怒号，白昼若冥。贼见一女子提红纱灯引导曰：“吾观音案前龙女也，曷随行得生！”贼跪，口诵佛号，行十余步，见纱灯大亮，伏者尽起，引吭大呼，贼乱，自相践踏，堕大泽中。<br>
<br>
　　风定，官兵来，咸就擒。内一贼无双耳，盖即前之扛箧者。女出奁中资五千金，重建厉王庙，勒碑纪事，云是捷赖神助，归功于神。又出二千金赈乡里，生略止之。女笑曰：“郎尚以武备为尽可恃也。”既而生及第，父母相继逝。生子一，名庄，秀蔼可人。急为聘名家女鹤官，以委家事。时村中有孀妇，生遗腹女而逝。女殓其母，而抚其女，名曰弃儿，瞩媳鹤官曰：“试乳哺之，长必有福。”年二十始与论婚。一日，与生更行装，随一婢一媪，遍辞戚属，云：“将往游太行。”村人争来送行，甚有牵衣泣下者。女曰：“善视吾儿即报德，毋恋恋也。”<br>
<br>
　　言已，抽剑划地曰：“以此为界。”视划迹如血，而车马已远矣，庄后获解官东浙，岁饥，擅发仓廪，触怒长官，奏劾之。<br>
<br>
　　朝廷遣官来勘，庄伏谒甚恭，而官人殊傲慢；及详视履历，大惊，问父母姓氏，告之，忽伏拜曰：“是吾兄也。”自云大梁籍，父母居汴时所生，名严，亦少年科甲。每闻父母云：“有兄居扬。”不意晤于此。且云已遣人迎养矣。因出资代兄斡旋，得弃官无余罪。严亦新迁官即莅任。无何，使者回，仅携婢媪来，云太公太母晨起游太行，数月不返。闻之惊悼，遣人四访，无消息。庄即移家于汴同居。严新丧偶，即以弃儿妻之，甚相得。至今村人感其德，于厉王庙侧建祠肖像祀之，曰双仙庵。<br>
<br>				
			
			
				
				