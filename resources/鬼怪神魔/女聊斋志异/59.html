

　　小青者，虎林某生姬也，家广陵。与生同姓，故讳之，仅一小青字云。姬夙根颖异。十岁，遇一老尼，授《心经》，一再过了了，覆之不失一字。尼曰：“是儿早慧福薄，愿乞作弟子。即不尔，无令识字，可三十年活耳。”家人以为妄，嗤之。<br>
<br>
　　母本女塾师，随就学。所游多名闺，遂得精涉诸技，妙解声律。<br>
<br>
　　江都固佳丽地，或诸闺彦云集，苕战手语，众偶纷然。姬随变酬答，悉出意表，人人惟恐失姬。虽素闲仪则，而风期逸艳，绰约自好，其天性也。年十六，归生。<br>
<br>
　　生豪公子也，性嘈唼憨跳不韵。妇更奇妒，姬曲意下之，终不解。一日，随游天竺。妇问曰：“吾闻西方佛无量，而世多尊礼大士者何？”姬曰：“以其慈悲耳！”妇知讽已，笑曰：“吾当慈悲汝！”乃徙之孤山别业，诫曰：“非吾命而郎至，不得入！非吾命而郎手札至，亦不得入！”姬自念彼置我间地，必密伺短长，借莫须有事鱼肉我，以故深自敛戢。妇或出游，呼与同舟，遇两堤间驰骑挟弹游冶少年，诸女伴指点谑跃，倏东倏西，姬淡然凝坐而已。妇之戚属某夫人者，才而贤，尝就姬学奕，绝爱怜之。因数取巨觞觞妇，响妇已醉，徐语姬曰：“船有楼，汝伴我一登。”比登楼，远眺久之。抚姬背曰：“好光景，可惜！无自苦，章台柳亦倚红楼盼韩郎走马，而子作蒲团空观邪？”姬曰：“贾平章剑锋可畏也。”夫人笑曰：“子误矣：平章剑钝，女平章及利害耳！”<br>
<br>
　　居顷之，顾左右寂无人，从容讽曰：“子才韵色艺无双，岂当堕罗刹国中。吾虽非女侠，力能脱子火坑。顷言章台事，子非会心人邪，天下岂少韩君平。且彼视子去，拔一眼中钉耳。纵能容子，子遂向党将军帐下作羔酒侍儿乎？”姬谢曰：“夫人体矣。吾幼梦手折一花，随风片片着水，命止此矣！夙孽未了，又生他想，彼冥曹姻缘薄，非吾如意珠，徒供群口画描耳！”夫人叹曰：“子言亦是，吾不子强。虽然，好自爱。彼或好言饮食汝，乃更可虑。即旦夕所须，第告我。”<br>
<br>
　　相顾泣下沾衣。恐他婢窃听，徐拭泪还坐。寻别去。夫人每向宗戚语之，闻者酸鼻云。姬自是幽愤凄怨，俱托之诗或小词。而夫人后亦从宦远方，无与同调者，遂郁郁感疾，岁余益深。妇命医来，乃遣婢以药至，姬佯感谢。婢出，掷药床头，笑曰：“吾固不愿生，亦当以净体皈依，作刘安鸡犬，岂汝一杯鸩能断送乎！”<br>
<br>
　　然病益不支，水粒俱绝，日饮梨汁一小盏许。益明妆冶服，拥襟欹坐。或呼琵琶妇唱盲词自遣。虽数晕数醒，终不蓬首偃卧也。忽一日，语老妪曰：“可传语冤孽郎，觅一良画师来。”师至，命写照。写毕，揽镜熟视，曰：“得吾形似矣，未尽吾神也！”姑置之。<br>
<br>
　　又易一图，曰：“神是矣，而风态未流动也！若见我而目端手壮，太矜持故也。”姑置之。命捉笔于傍，而自与妪指顾语笑，或扇茶铛，或简书，或自整衣褶，或代调丹璧诸色，纵其想会。<br>
<br>
　　须臾图成，果极妖纤之致。笑曰：“可矣！”师去，取图供榻前，焚香设梨酒奠之，曰：“小青，小青，此中岂有汝缘分乎？”<br>
<br>
　　抚儿，泪潸潸如雨，一恸而绝。时年十八耳，日向暮，生始踉跄来。披帷见容光藻逸，衣态鲜好，如生前无病时。忽长号顿足，呕血升余。徐检得诗一卷，遗像一幅。又一缄寄某夫人。<br>
<br>
　　启视之，叙致惋痛。后书一绝句。生痛呼曰：“吾负汝！<br>
<br>
　　吾负汝！”妇闻恚甚，趋索图。乃匿第三图，伪以第一图进，立焚之。又索诗，诗至亦焚之。及再检草稿，业散失荆而姬临卒时，取花钿数事，赠妪之小女。衬以二纸，正其诗稿。得九绝句，一古诗，一词，并所寄某夫人者，共十二篇。古诗云：“雪意阁云云不流，旧云正压新云头。米颠颠笔落窗外，松岚秀处当我楼。垂帘只愁好景少，卷帘又怕风缭绕。帘卷帘垂底事难，不情不绪谁能晓。炉烟渐庾剪声小，又是孤鸿唳悄悄。”<br>
<br>
　　绝句云：“稽首慈云大士前，莫生西土莫生天。愿为一滴杨枝水，洒作人间并蒂莲。”“春衫血泪点轻纱，吹入林逋处士家。<br>
<br>
　　岭上梅花三百树，一时应变杜鹃花。”“新妆竟与画图争，知在昭阳第几名。庾影自临春水照，卿须怜我我怜卿。”“西陵芳草骑辚辚，内信传来唤踏春。杯酒自浇苏小墓，可知妾是意中人。”“冷雨幽窗不可听，挑灯间看牡丹亭。人间亦有痴于我，岂独伤心是小青。”“何处双禽集画阑，朱朱翠翠似青鸾。<br>
<br>
　　如今几个怜文彩，也向秋风斗羽翰。”“脉脉溶溶艳艳波，芙蓉睡醒欲如何？妾映镜中花映水，不知秋思落谁多？”“盈盈金谷女班头，一曲骊珠众伎收。直得楼前身一死，季伦原是解风流。”“乡心不畏两峰高，咋夜慈亲入梦遥。说是浙江潮有信，浙潮争似广陵潮。”其《天仙子》词云：“文姬远嫁昭君塞，小青又续风流债。也亏一阵黑罡风，火轮下抽身快，单单别别清凉界。原不是鸳鸯一派，休算做相思一概。自思自解自商量，心可在？魂可在？着衫又捻双裙带。”与某夫人书云：“玄玄叩首沥血，致启夫人台座下。关头祖帐，回隔人天。<br>
<br>
　　官舍良辰，当非寂度。驰情感往，瞻睇慈云。分燠嘘寒，如依膝下。糜身百体，未足云酬。娣娣姨姨无恙。犹忆南楼元夜，看灯谐谑。姨指画屏中一凭栏女，曰：‘是娆娆儿倚风独盼，恍惚有思，当是阿青。’妾亦笑指一姬曰：‘此执拂狡鬟，偷近郎侧，将无似娣。’于时角彩寻欢，缠缠彻曙。”<br>
<br>
　　宁复知风流云散，遂有今日乎！往者仙槎北渡，断梗南栖，信语哮声，日焉三至。渐乃微辞舍吐，亦如尊旨云云。窃揆鄙衷未见其可，夫屠肆菩心，饿狸悲鼠，此直供其换马，不即辱以当炉，去则弱絮风中，住则幽兰霜里。兰因絮果，现孽谁深。<br>
<br>
　　若便祝发空门，洗妆浣虑，而艳思绮语，触绪纷来。正恐莲性虽胎，荷丝难杀，又未易言此也。乃至远笛哀秋，孤灯听雨，雨残笛歇，谡谡松声。罗衣压肌，镜无干影，晨泪镜潮，夕泪镜汐。今兹鸡骨，殆复难支。痰灼肺然，见粒而呕，错情易意，悦憎不驯。老母娣弟，天涯问绝。<br>
<br>
　　嗟乎！未知生乐，焉知死悲！憾促欢淹，无乃非达。妾少受天颖，机警灵速，丰兹啬彼，理讵能双。然而神爽有期，故未应寂寂也。至其沦忽。亦匪自今，结缡以来，有宵靡旦，夜台滋味，谅不殊斯。何必紫玉成烟，白花飞蝶，乃谓之死哉！<br>
<br>
　　或轩车南返，驻节维扬。老母惠存，如妾之受。阿泰可念，幸终垂悯。畴昔珍赠，悉令见殉。宝钿绣衣，福星所赐，可以超轮消劫耳！然小六娘竟期相矣，不忧无伴。附呈一绝，亦是鸟死鸣哀！其诗集、小像，托陈媪好藏，觅便驰寄。<br>
<br>
　　“身不自保，何有于零膏冷翠乎！他时放船堤下，探梅山中，开我西阁门，坐我绿阴床，访生平于响像，见空帏之寂。<br>
<br>
　　是邪？非邪？其人斯在。嗟乎！夫人冥明异路，永从此辞，玉腕珠颜，行就尘土，兴思及此，恸也何如！玄玄叩首叩首上。”<br>
<br>
　　后附绝句，云：“百结回肠写泪痕，重来唯有旧朱门。夕阳一片桃花影，知是亭亭倩女魂。”生之戚某，集而刻之，名曰《焚余》。<br>
<br>
　　张山来曰：红颜薄命，千古伤心。读至送鸩焚诗处，恨不粉妒妇之骨以饲狗也。又曰：小青事或谓原无其人，合小青二字乃情也。及读吴□《紫云歌》，其小序曰：“冯紫云，为小青女弟，归会稽马髦伯。”则又似实有此人矣。即此传亦不知谁氏手笔？吾友殷日戒仿佛忆为支小白作，未知是否？无从指实，姑阙疑焉。<br>
<br>

			
				
				