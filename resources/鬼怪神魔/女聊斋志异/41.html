

　　唐西川节度使严武，少时使气任侠，尝于京师与军使邻居。<br>
<br>
　　军使女美，窥见之，赂左右诱而窃之以逃。军使告官，且以上闻，诏遣万年县捕贼官乘递追逐。武舟自巩县闻，惧不免，饮女酒，解琵琶弦以缢之，沉于河。明日，诏使至，搜之不得。<br>
<br>
　　此武少年时事也。及病甚，有道士从峨嵋山来谒。武素不信巫觋之类，门者拒之。道士曰：“吾望君府，鬼祟气横，所以远来。”门者纳之。未至阶，自为呵叱，论辩久之。谓武曰：“君有仇冤，君知之乎？”武曰：“无之。”道士曰：“阶前冤女，年十六七，颈系一弦者，谁乎？”武叩首曰：“有之，奈何？”道士曰：“彼云欲面，盍自求解。”乃洒扫堂中，令武斋戒正笏立槛内，一童独侍槛外。道士坐于堂外行法。另洒扫东阁，垂帘以俟女至。<br>
<br>
　　良久，阁中有声。道士曰：“娘子可出。”其女披发颈弦，褰帘而出。及堂门，约发拜武。武惊惭掩面。女曰：“妾虽失行，无负于公，公何太忍！纵欲逃罪，何必忍杀？含冤已久，诉帝得伸。”武悔谢求免，道士亦为之请。女曰：“事经上帝，已三十年矣；期在明晚，言无益也。”<br>
<br>
　　遂转身还阁，未至帘而失其形矣。道士谢去。武乃处置家事，明晚遂卒。<br>
<br>

			
				
				