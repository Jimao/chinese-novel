

　　按《异政录》：莱州阎澜与柳某善，有腹婚之约。及诞，阎得男子曰自珍，柳得女曰鸾英，遂结夙契。柳登进士，仕至布政，而澜止由贡得教职以死，家贪不能娶。柳欲背盟，鸾英泣告其母曰：“身虽未往，心已相诺。他图之事，有死而已。”<br>
<br>
　　母白于父，父佯应之而未许。鸾英度父终渝此盟，乃密恳邻媪，往告自珍曰：“有私蓄，诸君以某日至后圃挟归，姻事可成。迟则为他人先矣。”自珍闻之，喜不自抑，遂与其师之子刘江、刘海具言其故。江、海密计，设酒贺珍，醉之于学舍。兄弟如期诣柳氏。鸾英依圃门而望，时天将暮，便以付之。而小婢识非阎生，曰：“此刘氏子也。”鸾英亦觉其异，骂之曰：“狗奴何以诈取我财！速还则已，不然，当告官治汝。”江、海恐事泄，遂杀鸾英及婢而去。<br>
<br>
　　自珍夜半醉醒，自悔失约，急起，走诣柳氏圃门。时月色黑，直入圃中，践血尸而踬，嗅之，腥气。惧而归，衣皆沾血，不敢以告家人。达曙，柳氏觉女被杀，而不知主名。官为遍讯，及邻媪，遂首女结约事，逮自珍至，血衣尚在，一词不容辨，论死。会御史许公进巡至此，夜梦一无首女子泣曰：“妾柳鸾英也，身为贼刘江、刘海所杀，反坐吾夫。幸公哀辨此狱，妾死不朽矣。”因忽惊觉。<br>
<br>
　　达曙，召自珍密问之，自珍具述江、海留饮事。公伪为见鬼自述之状，即捕二凶讯之，叩头款服，诛于市。遂释自珍。为女建坊曰“贞节”以表之。珍后登乡荐。时人为之作传记。<br>
<br>				
			
			
				
				