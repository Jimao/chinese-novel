&nbsp;&nbsp;&nbsp;&nbsp;法师行程汤水之次，问猴行者曰：“汝年几岁？”行者答曰：“九度见黄河清。”法师不觉失笑，大生恠（怪）疑，遂曰：“汝年尚少，何得妄语？”行者曰：“我年纪小，历过世代万千，知得法师前生两廻去西天取经，途中遇害。法师曾知两廻死处无？”师曰：“不知。”行者曰：“和尚盖缘当日佛法未全，道缘未满，致见如此。”法师曰：“汝若是九度见黄河清，曾知天上、地府事否？”行者答曰：“何有不知。”法师问曰：“天上今日有甚事？”行者曰：“今日北方毗沙门大梵天王水晶宫设斋。”法师曰：“借汝威光，同往赴斋否？”<br><br>&nbsp;&nbsp;&nbsp;&nbsp;行者教令僧行闭目。行者作法。良久之间，纔始开眼，僧行七人，都在北方大梵天王宫了。且见香花千座，斋果万种，鼓乐嘹喨，木鱼高挂；五百罗汉，眉垂口伴，都会宫中诸佛演法。<br><br>&nbsp;&nbsp;&nbsp;&nbsp;偶然一阵凡人气，大梵天王问曰：“今日因何有凡人俗气？”尊者答曰：“今日下界大唐国内，有僧玄奘，僧行七人赴水晶斋，是致有俗人气。”当时天王与罗汉曰：“此人三生出世，“佛教俱全。”便请下界法师玄奘陞座讲经，请上水晶座。法师上之不得。罗汉曰：“凡俗肉身，上之不得。请上沉香座。”一上便得。<br><br>&nbsp;&nbsp;&nbsp;&nbsp;罗汉问曰：“今日谢师入宫。师善讲经否？”玄奘曰：“是经讲得，无经不讲。”罗汉曰：“会讲《法华经》否？”玄奘：“此是小事。”当时五百尊者、大梵王，一千余人，咸集听经。玄奘一气讲说，如瓶注水，大开玄妙。众皆称赞不可思议。<br><br>&nbsp;&nbsp;&nbsp;&nbsp;斋罢辞行。罗汉曰：“师曾两廻往西天取经，为佛法未全，常被深沙神作孽，损害性命。今日幸赴此宫，可近前告知天王，乞示佛法前去，免得多难。”法师与猴行者，近前咨告请法。天王赐得隐形帽一事，金镮锡杖一条，钵盂一只。三件齐全，领讫。法师告谢已了，回头问猴行者曰：“如何得下人间？”行者曰：“未言下地。法师且更咨问天王，前程有魔难处，如何救用？”法师再近前告问。天王曰：“有难之处，遥指天宫大叫‘天王’一声，当有救用。”法师领指，遂乃拜辞。猴行者与师同辞五百罗汉、合会真人。是时，尊者一时送出，咸愿法师取经早廻。尊者合掌颂曰：<br><br>&nbsp;&nbsp;&nbsp;&nbsp;水晶斋罢早廻还，展臂从风去不难。<br><br>&nbsp;&nbsp;&nbsp;&nbsp;要识弟兄生五百，昔曾行脚到人间。<br><br>&nbsp;&nbsp;&nbsp;&nbsp;法师诗曰：<br><br>&nbsp;&nbsp;&nbsp;&nbsp;东土众生少佛因，一心迎请不逡巡。<br><br>&nbsp;&nbsp;&nbsp;&nbsp;天宫授赐三般法，前路摧魔作善珍。<br>