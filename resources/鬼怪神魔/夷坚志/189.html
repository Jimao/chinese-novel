　　真州六合县．自兵戈后．学舍焚燎无遗．诸生相与筑茅屋十数间以居．久之议欲迁徙．初邑有废寺．当群盗既息．一僧出力丐钱经营之．尝取石郊外．得两大石颇平．移置诸殿前之沟上若桥然．凡累年寺略成而主僧死．无有继者．县因即其宫为学．方聚工葺治．揭沟石去之．其阴大刻县学两字．莫知何岁月也．则此寺当为学校．疑若冥数云．县人崔嵓叔詹说．