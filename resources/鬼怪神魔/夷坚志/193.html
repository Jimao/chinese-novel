　　僧善旻者．长沙人．住持洪州观音院．已而退居光孝之西堂．绍兴二十三年秋得疾．鄱阳董述为司户参军．摄新建尉．居寺侧．怜其病．日具粥饵供之．旻每食必再三致谢．光孝主僧祖璇诮之曰．汝为方外人．而受俗人养视如此．惓惓有欲报之意．以我法观之．他生必为董氏子矣．旻虽感其言．终不能自克．时董妻汪氏方娠．璇阴以为虑．而董旦暮供食．情与亲骨肉等．旻病益笃．以十月二日巳时死．寺中方撞钟诵佛．外人入者云．司户妻免身得女矣．较其生时．旻适死云．女数月而夭．祖璇说．