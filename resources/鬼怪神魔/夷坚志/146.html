　　英州真阳县曲江村人吴琦．略知书．其妻谭氏．绍兴五年闰二月．本邑观音山盗起．攻剽乡落．琪窜去．谭氏与其女被执．并邻社村妇数人偕行．谭在众中颇洁白．盗欲妻之．诟曰、尔辈贼也．官军旦夕且至．将为齑粉．我良家女．何肯为汝妇．强之不已．至于捶击．愈极口肆骂．竟毙于毒手．后盗平．邻妇同执者皆还．曰、使吴秀才妻不骂贼．今日亦归矣．因备言其死状．吴生始知之．闻者高其节．予尝为之传云．