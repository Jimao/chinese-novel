　　绍兴二年．庐陵董良史廷试罢．诣红象道人作封影．欲知其低昂．卦成．有诗曰．黑猴挽长弓．走向天边立．系子独高飞．中人嗟莫及．良史不能晓．占者曰．事应乃可解．及唱名．张子韶九成为榜首．张生于壬申．所谓黑猴者也．长弓、张字也．良史在三甲．其上孙雄飞．所谓系子高飞也．其下仲并、所谓中人莫及也．良史说．