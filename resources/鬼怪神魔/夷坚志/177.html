　　缙云富人潘君．少贫．尝贸易城中．天且暮．值大雨．急避止道傍人家．不能归．因丐宿焉．不知其倡居也．倡夜梦黑龙绕门左．旦起视之．正见潘卧檐下．心以为异．延入厚礼之．欲与之寝．潘自顾贫甚．力辞至再三．强之不可．一日醉以酒合焉．自是倾家赀济之．不问其出入．潘藉以为商．所至大获．积财逾数十百万．因娉倡以归．生子擢进士第．至郡守．其家至今为富室云．