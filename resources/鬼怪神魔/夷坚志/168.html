　　孙巨源、李邦直．少时同习制科．熙宁中．孙守海州．李为通判．倅厅与郡圃接．孙季女常游圃中．李望见目送之．后每出．闻其声．辄下车便旋．邦直妻韩夫人．于牖中窥见屡矣．诘其故．李以实告．一夕梦至圃．见孙女．踵之不可．及亟追之．蹑其鞋．且以花插其首．不觉惊寤．以语韩夫人．韩大恸曰．簪花者言定之象．鞋者谐也．君将娶孙氏．吾死无日矣．李曰、思虑之极．故入于梦．宁有是．未几韩果卒．李徐令媒者请于孙公．孙怒曰、吾与李同砚席交．年相若．岂吾季女偶邪李不敢复言．已而孙还朝为翰林学士．得疾将死．客见之．孙以女未出适为言．客曰、今日士大夫之贤．无出李邦直．何不以归之．曰、柰年不相匹．客曰、但得所归．安暇它问．未及绸缪而孙亡．其家竟以女嫁之．后封鲁郡夫人．邦直作巨源墓志曰．三女．长适李公彦．二在室．盖作志时未为婿也．邦直行状．晁无咎所作．实再娶孙氏云．强行父幼安说．