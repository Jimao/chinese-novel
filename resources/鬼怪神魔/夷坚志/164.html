　　洪庆善妻丁氏．温州人．虽居海滨．而性不嗜杀．后至江阴．有惠瓦陇百余枚．不忍食．置之盆中．将以明日放诸江．夜梦丐者甚众．裸体臞瘠．前后各以一瓦自蔽．皆有喜色．别有十余人愀然曰．尔辈甚乐．我一何苦也．丁氏寤而思之．以瓦蔽影．必瓦陇也．梦中能密记其数．取视之．已为一妾窃食十余枚．乃愀然者也．得活者与梦中数同．