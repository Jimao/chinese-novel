　　孟州济源县．韩文公送李愿归盘谷序碑．唐元和中．县令崔浃所立．岁月既久．湮没为民井甃．政和三年．县尉宋巩巡警至其地．洗濯视之．曰、此至宝也．村民愚以为真有宝．伺宋去．碎之．无所获．弃于道上．高密人孟温舒、为令．闻之舁归县．龛于出治堂中．出治堂者、元祐中宰傅君愈所建．秦少游作记．且书之刻石．崇宁时为观望者去．温舒得旧本于民间．再刊之．但隐其姓名．亦好事君子也．