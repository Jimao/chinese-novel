　　钦圣宪肃皇后侄向子骞妻周氏．贤妇人也．初归向氏．自以不及舅姑之养．乃尽孝家庙．行定省如事生．未尝一日废．岁时节腊．于烹饪涤濯．必躬必亲．政和间．随夫居开封里第．得疾．于梦中了了见五六人．若世间神庙所画鬼物．内一人取所佩箧椟．出纸小幅．满书其上．字不宜识．既而断裂作丸．如所服药状．取案上汤饮．劝周曰、服此即安．周取服不疑．既觉．即苦咽中介介噎塞．饮食不能下．疾势且殆．周自念此非医所能为．而世间禳禬事．又素所不信．但默祷家庙求祐．数日后因服药大吐．始能进粥．且肉食．既有间．梦仙官乘羽盖车．冉冉从空下．仪从甚盛．升堂坐．取前五六鬼棰扑于廷．如鞫问状．诸鬼取医所治药与所余粥肉之属．各执以进．曰、所见惟此耳．内一鬼乃书纸作丸者．独战栗戄惧．于唾壶中探取丸书．展之复成小幅．文字历历如故．上之仙官坐间．命行文书械诸鬼付狱．徐整驾而去．周涣然寤．即履地复常．后享寿七十．仙官盖家庙神灵也．周仲子汸说．