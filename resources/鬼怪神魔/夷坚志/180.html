　　林积．南剑人．少时入京师．至蔡州．息旅邸．觉床笫间物逆其背．揭席视之．见一布囊中有锦囊．又其中则锦囊．实以北珠数百颗．明日询主人曰．前夕何人宿此．主人以告．乃巨商也．林语之曰．此吾故人．脱复至．幸令来上庠相访．又揭其名于室．曰某年某月日剑浦林积假馆．遂行．商人至京师．取珠欲货．则无有．急沿故道．处处物色之．至蔡邸见榜．即还访林于上庠．林具以告曰．元珠具在．然不可但取．可投牒府中．当悉以归．商如教．林诣府．尽以珠授商．府尹使中分之．商曰．固所愿．林不受．曰、使积欲之．前日已为己有矣．秋毫无所取．商不能强．以数百千就佛寺作大斋．为林君祈福．林后登科至中大夫．生子又字德新．为吏部侍郎．