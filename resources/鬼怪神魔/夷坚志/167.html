　　蔡攸之子衡．为保和殿学士．将入朝．家人呼之不醒．意其熟睡．乃为谒告．至辰巳之交方觉．谓家人曰．我非睡．乃入冥耳．初寝时．有人云．某官召．随以行．至官府．其人入报曰．追蔡衡至．既入．狱吏问曰．近日杀生何也．答曰、某举家戒杀．无有是事．吏曰、此间不容抵讳．吾徐思之．近往池上得鲜鲤．因鲙食之．但此一罪耳．吏曰、是也．即取铁钩贯颏挂树间．数武士脔肉．顷刻而尽．约食顷．体已复故．主者延升厅事．抗礼拱手问曰、保和相识否．吾乃太师门人沈某也．太师今安否．答曰、适方受刑．痛楚未定．少憩当言之．主者命饮以汤．即不痛．徐问诸兄弟及它事甚详．将退．吾祷之曰．衡作恶如许．不知何以自赎．曰、尽舍平生服用庶可救．可悉取所衣朝服金带鞍马之属．施慧林寺．且饭僧数百．为吾谢过．是日洪庆善适游寺．见主僧言之．云可以为戒．未几时．复以六百千赎所施物去．竟以是年死．六事皆庆善说．