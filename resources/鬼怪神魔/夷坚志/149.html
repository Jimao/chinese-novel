　　贺氏者．吉州水新人．嫁同乡士人江安行．有二子．自夫死不茹荤．日诵圆觉经．释服不辍．或劝更诵他经．贺氏曰．要知真性．本圆本觉．不觉不圆．是为凡夫．我不诵经．要遮眼耳．长子楹．登进士第．绍兴六年．为贺州签判．迎母至官．贺氏从容语其妇曰．吾诵经以来．了无梦想．比年夜艾．常见瑞光中有猊坐．欲升之未果．今白日闭目亦见佛相．是岁五月甲戌．沐浴易衣．明日食罢．盥漱如常．忽收足端坐．两中指结印．瞑目而逝．家人仓黄召医．已无及矣．郡守范直清帅其属瞻礼．叹曰．大丈夫不能如此．命画工写其像．像成．惟目睛未点．乃祷曰．精神全在阿堵中．愿赐开示．俄两目炯然．子孙扶视．皆谓再生．点睛讫复瞑．时年七十七．傅雩彦济言．