　　缙云何丞相执中在布衣时贫甚．预乡贡．将入京师．无以为资．往谒大姓假贷．阍人不为通．捧刺危坐．俟命．主人昼寝．梦黑龙蟠户外．惊寤出视．则何公在焉．问之曰．五秀何为至此．何第五．五秀者．其人呼秀才云．以所欲告．主人举万钱赠之．且曰、君异日言归．无问得失．必过我．何试竟．复造其家．馆于外庑．迨日暮．执卷徙倚楹间．主人仿佛又见黑龙蜿蜒而下．攀绕庭柱．就视之．则又何公也．心异之．密告何曰．君且大贵．毋相忘．已而何擢第．调台州判官．有术者能听物声知吉凶．闻谯门鼓角声．曰、是中有贵人．谁其当之．或意郡守贰．视之不然．凡阅数日．不可意．一日何乘轿出．术者见之．曰、此真贵人．角声之祥．不吾欺也．何后以徽宗皇帝藩邸恩．至宰相．终于太傅．赠清源郡王．