　　张端愨．处州人．尝为道士．平生好丹灶炉火．初与一乡友同泛海如泉州．舟人意欲逃征税．乘风绝海．至番禺乃泊舟．二人不得已少留．乡友者得疾死．张为殡敛．寄柩僧寺．一夕寝未熟．而友至．呼其字曰．正父公酷好炉鼎．何为也．张悟其死．应曰、吾自好之．何预君事．即闭目默诵大悲咒．才数句．友已知曰．偶来相过．何为尔也．即去．久之复梦曰．我与君相从久．今当远别．不复再见．幸偕我行数步相送．张诺之．与俱行数步．至一红桥．友先行．语张曰．君且止．此非君所宜过．挥泪而别．既觉不能晓．后数日．广帅王承可侍郎．令诸刹凡寄殡悉出焚．张念其故人．命僧具威仪火之城下．收其骨．至一桥掷水中．乃梦中所至处也．时绍兴十八年．张生说．