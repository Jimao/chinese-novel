&nbsp;&nbsp;&nbsp;&nbsp;达摩在少林寺面壁，从游之徒，有道副、道育、尼总持诸人，朝夕趋陪，以求济渡。评三子证修，虽有浅深不同，然游于达摩门者，彬彬皆佛物，无弃物也。所谓升堂矣，第未入于室也者。达摩因梁武专在言论上修持，不从寂静中证悟，卒于佛无成，于道无得也。遂惩其弊，一味面壁而坐，以寂灭示三子。壁虽障于目前，彼之剖破藩篱，达观无际，壁不能翳其毫忽。居于方内者，觉面前多封闭垣墙；超于域外者，眼里无全牛。觉层峦迭壁列于前，彼视之皆空矣。故达摩九年面壁，不待达摩心坚石穿，壁因达摩坐观，亦化其顽石，勒成一尊达摩。迄今嵩山石壁，俨然有达摩尊者遗像。非其坐观之大验欤。<br><br>&nbsp;&nbsp;&nbsp;&nbsp;三子从游达摩诗：<br><br>&nbsp;&nbsp;&nbsp;&nbsp;达摩选佛到中华，炉冶英才作叶伽。<br><br>&nbsp;&nbsp;&nbsp;&nbsp;三子共沾春雨露，兢兢鼓棹觅灵槎。<br><br>&nbsp;&nbsp;&nbsp;&nbsp;三子所造不同诗：<br><br>&nbsp;&nbsp;&nbsp;&nbsp;学业难教一律齐，彼苍赋禀有贤愚。<br><br>&nbsp;&nbsp;&nbsp;&nbsp;譬诸草木分区别，何独于人有所疑。<br><br>&nbsp;&nbsp;&nbsp;&nbsp;达摩面壁示教诗：<br><br>&nbsp;&nbsp;&nbsp;&nbsp;达摩面壁意深微，示众修持志莫移。<br><br>&nbsp;&nbsp;&nbsp;&nbsp;勿道眼前坚莫钻，工夫克己剖藩篱。<br><br>&nbsp;&nbsp;&nbsp;&nbsp;达摩观壁皆空诗：<br><br>&nbsp;&nbsp;&nbsp;&nbsp;石壁徒能障浅衷，高人达览境皆空。<br><br>&nbsp;&nbsp;&nbsp;&nbsp;性天湛湛原无物，壁立参前有主翁。<br><br>&nbsp;&nbsp;&nbsp;&nbsp;顽石肖像达摩诗：<br><br>&nbsp;&nbsp;&nbsp;&nbsp;自古人为万物灵，从来有志事终成。<br><br>&nbsp;&nbsp;&nbsp;&nbsp;试观面壁高山石，日久年深肖像形。<br><br>&nbsp;&nbsp;&nbsp;&nbsp;				&nbsp;<br>