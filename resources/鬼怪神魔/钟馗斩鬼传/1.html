&nbsp;&nbsp;&nbsp;&nbsp;<h1>自叙</h1><br><br>&nbsp;&nbsp;&nbsp;&nbsp;余囊不解明王为佛何如，但见其三头八臂，身缠毒蛇，怪状奇形，不敢正视。问老僧曰：“此何神也？”老僧曰：“佛也，非神也。”余不禁嗤然笑曰：“此岂有如是之佛乎？吾闻佛以慈悲为本，意必垂眉落眼，善气迎人，使天下可亲可爱，不欲令人畏而恶之也。若以为佛，则诸魔恶鬼皆得以佛名之矣。”老僧曰：“若独不观王者乎？王者礼乐政刑之设，礼乐所以绳天下之善人，政刑所以戒天下之恶人也。飞究之，绳善人者是一副大慈悲心，即戒恶人者，亦是一副大慈悲心。知乎此，而垂眉落眼者佛也，即三头八臂者，亦佛也。子何以为非佛耶？”余不禁绎然思，恍然悟，曰：“是矣。但善者独非王政之得尽绳，恶者亦非王政之所得尽戒也。彼夫天下之大，四海之广，为盗、为奸、为其显然为不善者，或徒或流，或绞或斩，王法得以戒也。若夫捣大、诓骗、仔细、龌龊、风流、糟腐甚至好酒贪色等事，王法亦得以戒之乎？”老僧曰：“此固非善，亦非不善者也，奈何以王法绳之乎？”余曰：“子以为非不善，抑亦安在其为非不善乎？且夫王者之治天下也，在维其风俗。即如捣大之风倡，而人无诚实；诓骗之风倡，而人多作伪；仔细、龌龊之风倡，骨肉寡恩。夫人而至于无实，至于诈伪，至于骨肉寡恩，尚得以为善乎？即如风流、糟腐、好酒、贪色未可以为不善也，似也。然风流也，而玷污名教；糟腐也，而泥滞鲜通；好酒贪色也，而败坏威仪，淫乱风俗。夫人而至于玷污名数、泥滞鲜通、败坏威仪、淫乱风俗，尚得以为善乎？”夫人之所以为人者，善于人；而至于不善人也，而实鬼也。夫人也，而可以鬼乎哉？夫人也而既为鬼，则又安忍坐视而不思，所以超度之哉。故作此传者，亦是一副大慈悲心，行慈悲事，盖以继王政之所不及，而学明王佛之使人知所畏而为善也。弟权其心也，而不能操其权，故重事。俨如钟馗，而其功归于咸、富。及不知者。或谓余故以骂人也，余敬以质诸众。<br><br>&nbsp;&nbsp;&nbsp;&nbsp;辛巳仲冬夏烟霞散人题于清溪草堂<br><br>&nbsp;&nbsp;&nbsp;&nbsp;昔人有问画师曰：“天下何物易画？”画师曰：“莫如鬼。”人曰：“鬼无形者，何以易画？”画师曰：“正以其无形者，所以易画也。”且夫天下之物，莫不有形，即莫不期肖其形。苟有一之不肖，不可以为画师矣。若夫鬼，则无形容者也，增之不见其长，减之不见其短，任意率笔，通无考证，此其所以易画也。然则余之为是传也，亦始取其易也云尔。　　烟霞散人再识<br>