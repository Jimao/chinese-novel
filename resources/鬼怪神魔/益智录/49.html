
&nbsp;&nbsp;&nbsp;&nbsp;常山某，行素不端，惟利是喻。有傅姓烦某贷银百金，某索券去，昧其贷金而己用焉。傅知，问之。某佯怒，以为已交傅手。借主以借券为据，将控傅。傅惧，按期并本息偿之。偿银后，家有畜牛暴死，傅叹祸不单行，闷气填胸，蒙首而睡。梦某来见，气象愁惨，大异平时。问其来意，曰：“特为服役，折还银债耳。”比醒，牧人告牛死复苏。傅疑趋视，果卧如素。曰：“某真来耶！”牛闻之遽起，仰首张口，有欲言之势。牧人问之，傅以梦告。从此举家鞭打叱骂，以解夙恨。如是者八年，某亦卧病不起，身上时有鞭痕。一日，傅又梦某曰：“吾服劳虽久，折还无期，请归鬻产偿之。”傅醒，知牛必死，已而果然。心甚悯之，亦无望其还也。　　嗣闻某病愈，急货良田，折柬招傅。傅往，某执家人礼甚恭，慨然曰：“曩所贷银，实吾吞使。兹如数凑足，万望哂纳。”傅曰：“何必，事已往，可不咎也。”某忽作牛喘曰：“君果不施慈悲，诚忍心害吾。”傅见其神气难堪，曰：“请以八年之劳，止利归本可乎？”某喜，席终，遣人负银送至傅家。后某交易公平，一乡称愿人焉。<br><br>&nbsp;&nbsp;&nbsp;&nbsp;虚白道人曰：债宜急还，理也，况此昧良之事？或吓诈借为嫖赌之资者，其较贸易无本，居诸无赖，迥不侔矣。余邑北鄙有农人之舅氏某，饮博匪类，屡向伊甥强贷。或告以力不能给，某怒以石自破其首，喊谓被甥打伤，非与之钱不已。一日，甥昼寝，忽见舅来，骇曰：“钱已使尽乎！”曰：“然。但今日非来借贷，乃来还债耳。”甥方错愕，舅已不见。醒，知为梦，异之。妻笑入曰：“马生骡。”曰：“骡即某舅！”遂将梦与妻言之。嗣每用骡，家人仍以舅呼之，极调良。偶有货陶器者，骡见之，断缰奔踶，蹄踏粉碎，无瓦全。其人让伊，伊曰：“阿舅毁之，吾愿赔补。”其人讶曰：“何以骡为舅？”伊历言舅氏姓名并投生还债之异。曰：“若然，君无赔。吾欠其钱，今所毁器，适如其数。吾得借此以清债，亦佳。”<br><br>&nbsp;&nbsp;&nbsp;&nbsp;更有一事可作笑柄：一大债主积欠无算，死后遇一人曰：“汝欠尚未还。”曰：“吾托生鸡犬以偿之。”又遇一人曰：“汝欠何不还？”曰：“吾托生牛马以偿之。”后遇一人曰：“汝欠金数万，理合还也。”恻然曰：“天下无值数万金之物，虽欲偿之而不能也。无已，请生为若父，多方生财以偿之。”<script></div>

<script>zj_waps2();</script>
<div class="m-page">
<a href="https://www.mingqingxiaoshuo.com/guiguaishenmo/yizhilu/16972.html"><button type="button" class="btn btn-danger pull-left col-md-2 col-xs-3 col-sm-3">上一章</button></a>
<a href="https://www.mingqingxiaoshuo.com/guiguaishenmo/yizhilu/"><button type="button" class="btn btn-danger col-md-2 col-xs-4 col-sm-4 col-md-offset-3 col-xs-offset-1 col-sm-offset-2">返回目录</button></a>
<a href="https://www.mingqingxiaoshuo.com/guiguaishenmo/yizhilu/16974.html"><button type="button" class="btn btn-danger pull-right col-md-2 col-xs-3 col-sm-3">下一章</button></a>
</div>
