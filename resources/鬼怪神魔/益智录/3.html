
&nbsp;&nbsp;&nbsp;&nbsp;新城李曰公，农人也。家虽不裕，而衣食不缺。年及立而无子，遂养异姓之子为己子，因名曰义。时年十四，令入外塾读。甫二年，义曰：“吾天资愚鲁，不能读书，愿作生意。”李以义年幼，不以为可。义曰：“先用十数千作本，无利则止。”李许之，遂给以本资二十千。义入市墟，视物价之低昂，贱则积之，贵则鬻之，二十年间，家业较昔大数倍矣。<br><br>&nbsp;&nbsp;&nbsp;&nbsp;初，李得义为子之后五年，亲生一子，以利名之。利渐长，不齿义，恒摈义不同食；义贸易买来食物，利不食。李嘱义勿买，义不听，利亦暗食之。利完婚后，利妻役嫂若婢，义妻毫无愠色。李尝安慰之，义夫妇同曰：“吾弟夫妇年轻，理合儿等多操作，即靡室劳、靡有朝，父不与闻可也。”李闻之甚喜。忽利欲与义各爨，李试之曰：“家业悉汝兄挣来，宜与之均分。”利怒曰：“渠非吾兄，何得与吾平分？略分家财，吾不禁，已待之极厚矣！”李不言。自此李不市业产，义劝之亦不听，义亦不知其父有何深意。利常言与义各居，李支吾至六七年。利渐仇视义，势难同居。李不得已，遂谓义曰：“汝弟欲与汝分居。”义曰：“吾弟欲之，亦可。”李欲言复止者三。义窥知父意，言难出口，曰：“分则分耳，产业等等吾分毫不要，自幼惯作生意，当不至饿殍。但乞吾弟给吾住处，使妻子不至露地宿，已不胜铭感矣！”言之不禁酸楚。李言：“不必伤悲，吾自有以处之。”谓利曰：“给汝兄住宅一所，财物若干，犹不足十分之一也，汝愿之乎？”利尚有吝意而勉应之。李复曰：“家财既不平分，吾生养死葬之事，悉与汝兄无与乎？”曰：“渠非吾兄，何用渠？”李即使之各居。及数日，李见义闲居，遂特造义所。义竭力供奉，欢若平素。李曰：“利不弟，皆吾溺爱所致，得勿有怨心乎？”义曰：“娶妻生子，恩同昊天，怨何敢有？”曰：“汝连日家居，无本作生意乎？”曰：“儿朋友尚多，可通假而理生意。”李曰：“虽然，亦需资本。吾连年不值产业，积白镪若干，可敌汝弟家产三分之一，寄埋在此，俟夜静无人可取而用之。”遂指示其处。李酒后泣曰：“利不肖，渐肆饮赌，吾死后必不能守成。可念吾养育之恩，无令转乎沟壑，死亦瞑目矣！”义慨然曰：“父即无是嘱，断不能视弟如路人。”于是李约五六日辄诣义家，后直五六日一归利所。<br><br>&nbsp;&nbsp;&nbsp;&nbsp;未几，李以病故。利见义生意兴隆，攀令平摊殡资，义从之。殡后，利资无着，兼有酒博之债，乃伪货地于义，得价而不与成契，曰：“俟后加利奉还。”义亦不与理较，曰：“吾知此而故为者，不敢预以无信待吾弟也。”利游惰不事事，兼且大肆饮赌，复欲出地于义。义曰：“非某作中不可。”盖某者利之所畏，而实义之相好者也。未十年，除住宅外，利之产业荡然无所存，而归于义者十之**。一日，义妻谓义曰：“利弟家一日一餐难，可少恤之。”义可之，遂以为常。利以此时至义家代理家务，井井有条，义亦甚喜。义欲佣一饭妪，利曰：“弟妇其可。”于是利夫妇代义操作若仆妪焉。及数年，时值阴雨，兄弟借酒谈衷曲。义曰：“设令产业如昔，弟仍不能老守田园？”利曰：“彼一时，此一时也。今弟有十分之一，自能存活矣。”义曰：“若然，弟之产业货于吾者悉在。今收成在即，汝夫妇可即归，预备收获。农器牲畜可暂取用于此，从容渐置可也。且吾有此心久矣，有其心而无其事者，盖恐弟性未定耳。今既定矣，勿庸疑议。”利复旧业，循分度日，依然成安乐之家。今闻义、利悉卒，其子侄怡怡如胞焉。　　虚白道人曰：奇哉！义也。于养育之父，而厚恤其子，为奇；以异父之弟，前曾刻薄相待，乃举所货弟产业如数让给之，更奇。然岂过分哉，惟仁人君子能之耳。<br><br>&nbsp;&nbsp;&nbsp;&nbsp;读之令人感叹不置。汪雪马风<br><br>&nbsp;&nbsp;&nbsp;&nbsp;李公可谓义利分明。黄琴轩　　《五代史》有《义儿传》，义而不义，负义之名者多矣。为李义者，完得义字分量；记李义者，写出义字胸怀。有此事不可无此文。马竹吾<br><br>&nbsp;&nbsp;&nbsp;&nbsp;义自义，利自利，亦已各行其是矣。卒之谋利之利，竟成为向义之利，是则义之以义为利，而不以利为利所致也。义利之分，如是如是。秦次山<br><br>&nbsp;&nbsp;&nbsp;&nbsp;维系纲常，主持名教，有功世道之文，可作宋儒语录读。竹吾马先生评尤允。上元李瑜谨注<br><br>&nbsp;&nbsp;&nbsp;&nbsp;养子胜儿，义兄恤弟，讽世何深焉。渔樵散人志<script></div>

<script>zj_waps2();</script>
<div class="m-page">
<a href="https://www.mingqingxiaoshuo.com/guiguaishenmo/yizhilu/16926.html"><button type="button" class="btn btn-danger pull-left col-md-2 col-xs-3 col-sm-3">上一章</button></a>
<a href="https://www.mingqingxiaoshuo.com/guiguaishenmo/yizhilu/"><button type="button" class="btn btn-danger col-md-2 col-xs-4 col-sm-4 col-md-offset-3 col-xs-offset-1 col-sm-offset-2">返回目录</button></a>
<a href="https://www.mingqingxiaoshuo.com/guiguaishenmo/yizhilu/16928.html"><button type="button" class="btn btn-danger pull-right col-md-2 col-xs-3 col-sm-3">下一章</button></a>
</div>
