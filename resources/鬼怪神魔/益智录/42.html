
&nbsp;&nbsp;&nbsp;&nbsp;请乩一事，余不敢信其有，亦不敢谓其无，意或诚则灵之事也。乃赓梁公印嘉谟，工诗赋，以廪贡报捐，试用训导。未仕为诸生时，师事翟鳞江、周二南，与陈纪堂、梁云山、花南村诸先生为友。一日，谈及《溪堂集》一事。盖谢无逸尝问潘大临曰：“近作新诗否？”曰：“时清卧，闻揽林风雨声，遂起题壁曰：‘满城风雨近重阳’。忽催租人至，败意，止此一句。”或曰：“起句超忽如是，后必有佳句，竟为催租败兴而止，殊属可惜。诸公皆诗家，盍续以珠玉，以成完璧？”在座诸公无一应者。一人曰：“盍请纯阳大仙续之？”佥曰：“可。”公架机，诸公拈香焚符，多时机不动。诸公复默祷之。又许时，机仍不动。公遂借机续之云：“秋意萧条大地凉。酒向山头凭客醉，菊从陶后为谁香。惊吹孟帽曾经笑，效样林巾几度商。乘兴有诗将附壁，题糕那复忆刘郎。”录毕，诸公惊讶称奇，咸谓非仙人不能作，公亦不便自认。嗣闻见者辄叹美。余尝馆公家四年，不时谈宴，公始追述之。<br><br>&nbsp;&nbsp;&nbsp;&nbsp;虚白道人曰：观此，请乩一事似不可信其必有矣。他如相传翰林院有大树一株，风吹枝折，巢中鸟子连枝及地，遂成一联云：“风吹雀巢，二三子连科及地。”寓意双关，洵不易对，遂请乩对之。仙至机动，书云：“停机，三日后此刻复至。”届日时，架机俟之。机果动，对云：“雨洒猿穴，众诸猴带露朝天。”继书云：“余为此联，游遍中国，无实景可对。后至闽，多猴山，时值雨过，诸猴出穴，带露仰视，而得之。”此联究非绝对，或请乩人先有是联，特委曲其说，以神其术，闻者不可为其所惑。<script></div>

<script>zj_waps2();</script>
<div class="m-page">
<a href="https://www.mingqingxiaoshuo.com/guiguaishenmo/yizhilu/16965.html"><button type="button" class="btn btn-danger pull-left col-md-2 col-xs-3 col-sm-3">上一章</button></a>
<a href="https://www.mingqingxiaoshuo.com/guiguaishenmo/yizhilu/"><button type="button" class="btn btn-danger col-md-2 col-xs-4 col-sm-4 col-md-offset-3 col-xs-offset-1 col-sm-offset-2">返回目录</button></a>
<a href="https://www.mingqingxiaoshuo.com/guiguaishenmo/yizhilu/16967.html"><button type="button" class="btn btn-danger pull-right col-md-2 col-xs-3 col-sm-3">下一章</button></a>
</div>
