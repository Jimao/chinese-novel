
&nbsp;&nbsp;&nbsp;&nbsp;柳舍青者，东郡人也。于运河渡口设酒肆，历有年所。一日贯钱，柜中忽有纸锞灰，心颇疑讶，乃留意谛察之。每夕合户止灯后，有一人来沽，柳入钱于柜，暗中挹注与之。一日将钱置案上，向晨视之，则纸灰也。次日复然，始知沽酒者为鬼。至夜仍来沽，柳托鴖火觅提，灯既燃，请客入，强而后可。柳见客无影，信为真鬼。柳豪放，不少惧。谓鬼曰：“自饮无趣，今愿与君共酌。”鬼不语。柳乃注酒盈壶，烘之以火，斟二杯于案。尚未饮而鬼杯已干。柳喜极。盖鬼善饮，柳亦耽之，同嗜共好，意气相投。数旬后，猜疑俱释，宛如故旧。柳笑谓鬼曰：“今而后，愿夜夜共君饮。无酒，酤我，莫恃囊中自有。盖君所急需，实仆之粪土。”遂指案上纸灰曰：“似此人世何用？”鬼怍甚，离坐欲遁。柳援而止之曰：“意气相投，人鬼一也，何嫌为？”鬼乃止，亦笑曰：“吾虽屡获实惠，亦非无功而受。”柳曰：“功安在？”鬼曰：“君觉迩来生意隆盛乎？”柳曰：“然。”曰：“有非君之主顾，越他肆而来沽者乎？”柳曰：“亦诚有之。”曰：“是即吾之功。”柳甚德之，问其原因，曰：“吾运河之溺鬼。”曰：“何不投生？”曰：“缢溺等鬼，必有代者。吾俟此二年。”自此鬼每夕必至；亦有对坐清谈，不饮而去之时。<br><br>&nbsp;&nbsp;&nbsp;&nbsp;将及期月，鬼忽曰：“明日与君永别。”柳问之，曰：“有一妇人，溺于吾溺之处，将代吾。”次夕鬼复来，柳疑之。鬼曰：“此妇怀抱赤子，哝哝与言曰：‘汝祖母想汝矣，船又未在这岸，何不幸如是。’及水滨，置子于地，失足坠水。赤子无知，亦匍匐将入水。吾不忍渠母子俱死于一时，故复救之。”柳曰：“是诚义举。吾二人得复聚首谈宴，亦格外之幸。”过数月，鬼复曰：“明夕决离。”柳曰：“又有相代者乎？”曰：“然。”次夕鬼复回。柳曰：“相代之人未至乎？”曰：“至。代我者其兄贸易二年未归，母哭念之。渠奉母命寻兄归，至河上。时已日暮，舟子适在对岸，呼之不应。代我者谓其兄曰：‘闻是处水不甚深，弟先涉河去，报信于母。母早知一时，即少念兄一时。’兄喜从之。复曰：‘阿哥过河后可缓行，弟至家即回迎接。’及河心，吾拽溺之。渠觉，大呼其兄曰：‘兄至家，竭力事亲无俟弟；弟作此处之溺鬼。’兄闻之，连衣跃水救之。是兄是弟，世所罕有，吾安忍害之！故听其自涉而去。”柳曰：“君以仁义为心，令人钦佩。”鬼忽数夕不至，至而问之，曰：“冥王传吾去，责吾私纵替代。吾详言纵之之故，王色喜曰；‘不日又有代汝者，若再纵之，无望投生。’遂示以相代日时与其人。”柳问之，鬼曰：“某日午刻，自西而东，身中、面赤、有须，手执汤药一剂者是。”柳揣其人，似邻村王某。知某家贫亲老，兼有孝行，心甚怜之。至日，柳暗使人于渡口俟之。及午初，果有一人自西来，情形如鬼言。使者故与其人言曰：“有何紧急，如是匆匆？”其人曰：“家母忽得暴病，今特寻医市药。医人云：午刻得服此药，可望九死一生，迟则无及。”言已，脱衣欲涉。使者止之曰：“此处虽水不甚深，而坑坎多，设有不测奈何？”曰：“死生有命，岂可畏死以危亲。”使者牵止之，其人曰：“虽死无憾，不劳援留。”夺手而涉。使者心甚危之，而竟安渡无恙。柳谓鬼曰：“嗣后既无代者，何又纵之？”曰：“彼孝子也，即为鬼千年，决不肯以孝子自代。”柳喜曰：“相代者三人，君悉从孝弟仁义起见而纵之。懿行既著，天必鉴之，君分位不可量。”明宵，鬼笑入曰：“果如君言，今长别矣。”柳曰：“又有相代者乎？”曰：“非也。冥王嘉吾善行，特授冠邑某庄土地。如相忆，可至冠一会。”俄而鬼役来接，柳送至街外，挥手恋恋，如别执友，立视其乘马而去。<br><br>&nbsp;&nbsp;&nbsp;&nbsp;后年馀，柳以故如馆陶，归，迂道过冠，访问里庄。既至，庄中父老接待孔殷，柳疑之。盖前夕父老悉梦土地云：“明日来客有柳某者，是吾友也，可敬礼之。”故父老接待如是。柳敬市香楮，致奠神前。晚宿于其庄，梦鬼友云：“蒙君惠顾，不胜感激。然再迟二日，大负枉驾，盖吾已升贵州某县城隍。兹有赤金数两，聊以赠行，以报从前缱绻之情。”遂置金床头而去。柳醒而视之，果有赤金五十馀两。明晨诣庙伸谢，辞庄人归。　　虚白道人曰：遇可怜之事而恻隐之，必其心存夫仁也；见恭兄之人而爱慕之，必其心重夫弟也；逢孝亲之子而钦敬之，必其心笃于孝也。一溺鬼而有此三善，以三善而特获擢用，上帝赏善为至公焉。<br><br>&nbsp;&nbsp;&nbsp;&nbsp;一溺鬼而三纵相代者，人以为鬼之义。吾以为：初次之妇抱子念亲，二次之弟呼兄事亲，三次之子舍生救亲，孝心之所致也。孝感天地，可以起死回生，即鬼不义亦无如何也。盖防如<br><br>&nbsp;&nbsp;&nbsp;&nbsp;读此传，知溺鬼尚可修福，况人哉！杨子厚　　此事记《聊斋》志，《谐铎》及某书亦志之，词句稍不同耳。渔樵散人<br><br>&nbsp;&nbsp;&nbsp;&nbsp;此鬼为城隍，必能福庇生民，胜于阳官多矣。上元李瑜谨注<script></div>

<script>zj_waps2();</script>
<div class="m-page">
<a href="https://www.mingqingxiaoshuo.com/guiguaishenmo/yizhilu/16963.html"><button type="button" class="btn btn-danger pull-left col-md-2 col-xs-3 col-sm-3">上一章</button></a>
<a href="https://www.mingqingxiaoshuo.com/guiguaishenmo/yizhilu/"><button type="button" class="btn btn-danger col-md-2 col-xs-4 col-sm-4 col-md-offset-3 col-xs-offset-1 col-sm-offset-2">返回目录</button></a>
<a href="https://www.mingqingxiaoshuo.com/guiguaishenmo/yizhilu/16965.html"><button type="button" class="btn btn-danger pull-right col-md-2 col-xs-3 col-sm-3">下一章</button></a>
</div>
