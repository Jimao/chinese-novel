
&nbsp;&nbsp;&nbsp;&nbsp;东郡甲某，不必著其姓氏，盖富而吝，常欲作宾而不肯一为东道主者也。乾隆中，以廪生应乡试。三场后，计放榜尚有六七日，同邑诸生欲啖甲酒酌而无其术。一人曰：“渠场中首艺，吾记其前半篇。众位托言有病出之内誊录，写过第十六名举人之文，能忆其前半，其文甚佳，得中洵非侥幸。甲若问其文，即将甲文向甲诵之，甲喜其得中，必肯具小酌。”众以为然，遂陆续而往。先至者将谋定一切之言向甲言之。甲曰：“其文实仆首艺之文。”其人伪喜曰：“若然，君高中第十六名，可喜可贺。”既而，继至六人，其言如出一口，甲遂信以为真。设谋之人后至，六人同向渠述之，后至者曰：“是也，某兄之文，仆于场中见过。”于是令甲治理杯茗，雇清音小戏，赁船游大明湖以预庆之。见闻者皆知为贺第十六名举人，风声播扬，遂入监临之耳。监临大疑曰：“尚未揭晓，即尔务预庆，明系关节通风。”写榜时，监临言于主考，将第十六名之文卷撤出，另以他卷顶补之。及龙虎高张，甲果中第十六名。<br><br>&nbsp;&nbsp;&nbsp;&nbsp;虚白道人曰：若不撤换，则甲不得中；若无预贺之事，则不能撤换。论者谓甲之得中，可谓幸矣，然余谓甲必有祖功宗德以相济也。若被撤之人无隐恶凶德，亦断不至此。<br><br>&nbsp;&nbsp;&nbsp;&nbsp;富而吝者亦高捷，盖自酒朋肉友谓之吝耳。不然，世之守财奴岂不能尽捷贤书哉！上元李瑜谨注<script></div>

<script>zj_waps2();</script>
<div class="m-page">
<a href="https://www.mingqingxiaoshuo.com/guiguaishenmo/yizhilu/16936.html"><button type="button" class="btn btn-danger pull-left col-md-2 col-xs-3 col-sm-3">上一章</button></a>
<a href="https://www.mingqingxiaoshuo.com/guiguaishenmo/yizhilu/"><button type="button" class="btn btn-danger col-md-2 col-xs-4 col-sm-4 col-md-offset-3 col-xs-offset-1 col-sm-offset-2">返回目录</button></a>
<a href="https://www.mingqingxiaoshuo.com/guiguaishenmo/yizhilu/16938.html"><button type="button" class="btn btn-danger pull-right col-md-2 col-xs-3 col-sm-3">下一章</button></a>
</div>
