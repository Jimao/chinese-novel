

						&nbsp;&nbsp;蟫史序<br>&nbsp;&nbsp;　　盖闻人为裸族之一虫，苟蠕蠕焉，无所建白于世，几乎不与毛者介者并囿于混沌之天矣。其或不安于蠢类，抱残守缺，以求亲媚于古人。及叩以文谟武烈之旨，辄睒目挢舌，诧为不经，曾不若蠹鱼之获饱墨香古泽，又安望启沃群伦，主持风雅哉！<br>&nbsp;&nbsp;　　我用是深有感于人之为虫，而虫之所以为人矣。太上之诣，在究澈于五贼三盗，通达元化，贯串古今。抽其馀绪，一颦一笑，足以震惊聋聩。非若掇拾唾馀，攘袭糟粕，扰棼绪之多端，侈蜣丸为善转，而犹诩诩自鸣得意也！虽然，厌故喜新，舆情比比。举凡鸿文巨制，洵足解脱虫顽，拔登觉路。独奈何见即生倦，反不若稗官野乘，投其所好，尚堪触目警心耳。矧驱牛鬼蛇神于实录中，用彰龟鉴，化虫为蟫，恣其游泳，水即涔蹄，未始非世道人心之一助，此磊砢山人《蟫史》之所由作也。<br>&nbsp;&nbsp;　　夫翘首言天，显告以三垣列宿之升恒，日月五星之躔次，□祥所兆，切系乎人，而习焉不察者，鲜不以迂诞笑之。试为浮西域，跋大狼，指赤道南偏，附极诸辰，而数之曰，此朱鸟所属之飞鱼、海石、南船、海山、十字、蜜蜂、小斗、马腹、马尾九星也；此苍龙所居之异鸟、三角、孔雀三星；以及玄武之波斯、鹤、鸟喙、蛇尾四星；白虎之水委、蛇首、蛇腹、附白、夹白、金鱼六星也。靡不瞠目耸耳，游神象外，而抑知同丽枢衡，岂遂别开仪界哉。于是叹《蟫史》之作，其苦心殆有类乎举极云尔。山人曰：“然。”是为叙。<br>&nbsp;&nbsp;　　时龙集上章涒滩余月既望，小停道人书于听尘处。<br>						