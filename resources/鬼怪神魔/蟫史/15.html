

						&nbsp;&nbsp;　　乘风去也，须寻太乙之船；入地求之，不殉仲任之穴。捩柁于须弥山下，始可通天；戢干自星宿海中，无非报国。　　明日，矩儿夫妇还帐，告甘君曰：“萑蛮虽众而无纪律，儿辈破之，不啻摧枯拉朽耳。闻木兰困于乌蛮江土兽之窟，儿妇将往救，特归禀命。”甘君曰：“土兽亦堧师所使，令堧师在营中，吾当夤缘彼，俾为天女解铃。”化醇来曰：“真天女几时归来，假木兰一夜遁去。且喜员少夫人从小军使还，而不与昨日之诗会。如其与之，视夫酉阳营中八人之联七言，前后较风韵，又未知孰胜矣。”甘君曰：“堧哑喻想仍往乌蛮江导土兽，敌天女也。儿与妇速援之。”　　矩儿偕璜儿去，途中语璜儿云：“救阿姊，顾可迟迟行耶！”以剩锦铺地，夫妇乘之。见木兰坐穴中，如木偶而不言。夫妇下穴中齐呼曰：“姊安禅耶？”木兰亦不答。就视之，真土偶也。璜儿引针刺其两腕，土破而白水出，矩儿曰：“汝之针，殊不著痛痒，不如我引椎碎其首。”璜儿曰：“姊纯木之精，反为土掩。针则及木之脉，椎特伤土之皮耳。”白水出尽，木兰始呻吟起曰：“矩儿弟以妹来援乎，姊殆尽矣！”璜儿扶持曰：“姊何为其困也？”木兰曰：“我来战土兽，已败其三十三，鲜椰子之魂，以一化五，吐黄尘万斛，糁我之发，迷我之胸，遂无力奋飞，块然其形，有若死土。今其魂伏土中，弟与妇掘得五丹雉焚之，则此魂散也。堧哑喻来斗，吾三人何足馁哉。”矩儿以椎凿地，闻啾啾声，五雉飞出，径扑矩儿。烟焰蔽目，椎不能施。璜儿出红丝十丈抛烟际，五雉皆被执，吐丹穴火灼之即死。一长物如常山率然，而首尾混混不可识，绕匝木兰三人。璜儿令矩儿立其肩，木兰又上之，引丝成巨□，相与贯串，呼木兰曰：“姊其挺身上举，吾与郎君继长增高也。”三人层累联至，寻丈，竟冲霄去。长物自脱其围，丝倏化为巨蜥蜴下跳，嚼长物，截之得数十节，皆如断虹之横飞。闻有人语曰：“以竖破横，月窟中第一义也，吾安能胜彼耶！”三人下地，木兰曰：“妹之妙理超然，不落空幻，宜乎堧妖之叹服也。”遂俱还。<br>&nbsp;&nbsp;　　木兰以璜儿之术告甘君，玛知古问于砭针二师曰：“长物何形色也？”答曰：“造化小儿，先天而生，是有无极之脐带。横之可以束八埏，藏于混沌之窍，厥名地络，堧妖窃之，如伯鲧之盗息壤矣。”犷儿曰：“嫂之竖义，丝联神贯，上彻元宰，下穷谷神，非胸无成竹，枝节而为之者也。丝之为言思，是能穿穴事事物物，一以贯之者耶？”化醇抚掌曰：“然乎？其不然乎？”甘君命烛生筮噩蔡两苗，先从何处下手，得《颐之初九》，曰“舍尔灵龟”，烛生曰：“蔡小武，即灵龟也；似宜舍蔡而取噩耳。”又筮刘老师曾否解庄尫鬼兵之围，得《涣之六四》，曰：“涣有邱，匪夷所思”。乐般曰：“老师为元海，虽邱陵不足为其涣散焉？鬼兵本西南夷，则老师已出其不意而走败之也。”璜儿进曰：“智当灭，儿夫妇自斗之。”木兰曰：“此行也，乃不可无我。”<br>&nbsp;&nbsp;　　甘君许之，三人自去唫钺江噩苗寨中，索刚上人战。噩知矩儿之勇，木兰之神，惊怖不可为也。问前卧病之刚和尚，能相见否？左右奔告于刚。不逾时，刚扶筇而至。噩曰：“上人之神通，寨中所知也。吾以言语小龃龉，致上人养疴草庐，吾之昏愚，亦何足较。诚见汉将无知，因人之困而伐之，恃己之能而逞之，将甘心于上人也？吾安得无恨耶？”刚投筇而起曰：“始固以大王不弃衲耳，于今益信，衲忘其病矣，且遂其怀矣。”呼男猓善变化者三十六人，随之出战。刚出詈曰：“何物郦仲离，不亡于五雉，就寂于一僧。僧之禅柄，为尔所戕，僧之法躯，待尔而复。尔能代女弟子之役，僧固将擒尔以当谢娘也。”木兰怒，放盒中雀啄刚头脑，刚喝男猓曰：　　不变不变，我佛舍利空中现。亦变亦变，猓猡飞上通明殿。<br>&nbsp;&nbsp;　　三十六人，各以其能，变为象、为牛、为羊、为狐狸、为刺猬、为马绊，围木兰于其中。矩儿横两椎，八面攻击，刚出一物如惛，嚼矩儿，无如铜铁之质，木虎不能损也。椎中刚腹，立倒地。矩儿将再击之，木兰在围中呼曰：“弟勿前，刚和尚多诈耳！”矩儿不及抽身，刚腹中长两巨爪，锋棱毕露，擎矩儿之身。此时虽万人敌、百夫防，不足以脱其拘挛矣。璜儿自其带间解一玉佩，内方外圆，裹两爪及刚腹。矩儿自出，视刚之腹，乃败鼓也。爪为二槌。然刚为佩所制，如绳之在钱孔中，不腐烂，不能出也。木兰出红色玻璃管幌之，长五尺，中洒木屑，著牛羊狐狸，则皮肉皆溃败以死。惟象不受创，乃糁屑于其鼻，亦伏地不能起焉。刺猬毛自裂，马绊促缩，化为涎，男猓尽诛。璜儿就地取佩，觉重不易举，内方之孔已塞，疑刚被摄矣。忽有小人数十如海鸟所吞者，拍手而歌曰：　　白非白，黑非黑，赤非赤。大道之宗，真元所积。吾师之瞽，破汝玉石。<br>&nbsp;&nbsp;　　歌毕，群小人凝合为一刚上人。璜儿视其佩，已变土色。触手即碎云。矩儿呼曰：“刚和尚不死，吾不得生！”飞上其肩。刚负之以登天。天际来一道士，乃刘老师也，指刚而咒曰：　　咄尔何物，敢为星官贼？不许青天登，要令黄壤灭。尔不知，我不说，上下四旁归太极。　　出一盂覆刚，化黑气缕缕不绝将尽矣。一人自盂内跳舞而出，为堧哑喻，笑曰：“刘元海，且勿狂逞也。吾犹未死，而忍见其弟子先亡乎？”睁鬼眼视矩儿，即昏盹。璜儿詈曰：“鬼臂已断，人心将亡，汝目诚凶，我神则吉。”即呼天神，出三指为金蟆，食堧哑喻且尽，忽闻蟆腹中有女子吟曰：<br>&nbsp;&nbsp;　　月中之人吾识尔，入日即生入月死。<br>&nbsp;&nbsp;　　人人有月尔不知，恩仇环转随须弥。　　其蟆自跳跃，腹裂而死。璜儿大惊，刘老师呼木兰矩儿夫妇：“亟登剩锦去，吾自敌堧妖。”三人从之遁归。刘呼堧曰：“噫嘻！青气之无成，智瞽之欲化，子所知也。何乃刻划幽态，唏嘘秘精。汨乎汦穆之天，纷若矫诬之气。为仙佛之羞，以狗为虎画；当彝伦之輀；如蚁乱牛声。惜其绀发将灰，青瞳欲木，数尽栖于魔界，程长赴乎鬼泉。恐辟支果遂少传宗，忉利天曾无绝业也。”堧合掌答曰：“吾主元会之坫，理恒沙之文。噩虽小草，为无灾无害之根恇；瞽即余明，乃至大至刚之光景。穷蛮无君长，而助噩以存其真；俗衲无子孙，而假瞽以树其表。岂徒佛图之依石，罗什之附姚，赢得时名，宏于梵教，是为兢兢已哉。若子舍其北幽，行乎南纪，道屐所迹，蜮弧之乡，神枢所关，螳斧之用，其于太清何有，直以中满而亏。以至有徒若林，臧侏儒为之最；谒师于幕，柳盗跖即其流。夺星辰归次之权，将见恶于司命；残释子守株之理，徒兴悲于寺人。尚欲恃其已灭之亡王，骄我方兴之教主。试言大小乘，以究正余方，子当出吾之胯，吾可服子之膺矣。”刘自执堧手，旁引曲喻，诱之来归，曰：“凡有智慧，我与尔权之；凡有神通，吾与尔研之。”堧颇心折，遂相将坐磐石，纵横跌宕，各畅其尊闻。<br>&nbsp;&nbsp;　　一紫髯叟从远山下，迤逦来前，两人揖与坐，问叟姓名，答曰：“野人，爱为长短谣。”请赋其所自：<br>&nbsp;&nbsp;　　仙人苦日长，青鬓忽焉苍。<br>&nbsp;&nbsp;　　问仙何亦老，听其词转伤。<br>&nbsp;&nbsp;　　循蜚疏仡以前罔甲子，其间众庶既生即不死。<br>&nbsp;&nbsp;　　后来帝王寿以百十期，一人两世合寿乃有彭□与李耳。<br>&nbsp;&nbsp;　　蜉蝣大笑人如菌，即菌亦似非常人。亭亭盖影不扶直，视尔依人作计惟有长太息。<br>&nbsp;&nbsp;　　我年十五余，初学剑与书。<br>&nbsp;&nbsp;　　书剑不足以助赤伏符，弃之海上卜居傍饤藭。　　桐庐老子一朝出尘世，二十八人功名敝屣弃。<br>&nbsp;&nbsp;　　吾家女絪古徽音，瑟友空随铜马帝。<br>&nbsp;&nbsp;　　只今黄屋为墟黄土焦，劝君不须泪渍鲛人绡。<br>&nbsp;&nbsp;　　但合学仙不成便埋我，胜于百年过眼飞石火。　　学仙本无名，知其说者阴长生。<br>&nbsp;&nbsp;　　盍酌长生以彼三岁酒，招要八埏酒人来试谈天口。　　歌毕，刘老师曰：“尝闻阴皇后之弟长生，入山求道，乃美少年。今何为而美髯，且紫色也？”叟笑曰：“以二君有蜗角之争，第为妩媚本色以谐之，犹恐少长于君而被君轻，其言不足重也。故为须髯如戟之状，将效仲连之排解耳。”堧哑喻曰：“我辈苦无让法，岂有争法？”叟曰：“唐虞以让，不至于争。汤武之争，何惭于让。后此亦只计争耳。为让之说者，非迫于时势，则伪而已。但争而无法，其弊也棼。”刘曰：“吾犹恐排解之事越多，而争端迭起矣。汉唐以来，厥有党祸，未必不由于曲为调停之人，未得其当。若不调停而各持一是，俗称三教，究何所妨。斯鲁先生之排解，亦有善有不善也。”叟曰：“夫吾将排披猖之难，解龌龊之纷，二君皆获至道，各立□岸。于一二妙谛，俱有所发明。而碧落黄泉之际，所见皆机事机心；南箕北斗之间，相遭尽客形客感。悲夫帝释之气，震荡天宫；共工之头，摧颓山石。双林咄咄，雷雨满乎四天；十笏□□，穰饥生乎中土。奉身而戴天笠，置足而牵地维。人龙之呼吸通灵，卉犬之招邀以族。然则执于戚而舞，其伤实多；责蛟螭之词，相报无已。君其能靖者欤？仆亦何嗟及矣！”于是刘殊养养，堧若茫茫，合词曰：“亦欲有云，不知所匿，请从此分携耳。”叟大喜，出瓦壶斟白酒自饮，并酌二君以土樽二器，曰：“此冰天小槽酿也。”刘咽一樽即醉。堧连饮四五樽，酒空不醉。叟惊曰：“醉者自然，否则图反矣！”堧果掷瓦壶于空，其身遂不见。叟呼之。壶中语曰：“阴长生将囚我于壶矣，我故去之。”叟谓刘曰：“惜哉堧君，历劫将尽，而自铤于顽，睫蔽秋毫，不归于极。他日冶铸之功，非汝师不能为矣。”即藏其土樽而去。<br>&nbsp;&nbsp;　　刘还甘君营，幕中人俱庆老师复从天上至。木兰问曰：“堧与刚其灭乎？”刘曰：“未也，彼师弟之道，一成不变，亦未易云亡。盖不容并立者，理之直；相与存亡者，气之横。其徒不能速化，亦犹之吾党不能遽神也。道德之致，殊穷而同尽焉。”甘君问曰：“老师迎击庄□鬼兵之事，可得闻乎？”刘曰：“尫与故竹王，争鬼方旧壤。陈兵夜郎东境，故智瞽得而说之。及吾至，故竹王师来谒，授以竹竿破舸之术，尫之戈船，只桨片帆无存者，所谓因利乘便耳。”甘君曰：“闻此师徒，教蔡小武遁甲，纵掠盘江，正弟子鼎欲讨之贼，乃辄向老师求助耶！”刘曰：“吾何尝不知，以竹王之师，走死庄尫，可得而言，以其师之徒，卖生小武，不可得而测也。”砭针二师曰：“善奕者用死棋，善医者用反药。其是之谓欤？”甘君方问刘老师以破红苗之策，忽朝廷使者至，宣诏书云：黔抚区星，奏苗中事：悉尔甘鼎，集将帅之长以敌王忾，兼神仙之力而靖妖氛。才高二士，而不嫉其功；誉接三明，而靡矜于众。有臣如是，谁与易之。昔道路所传，若为师贞之累；台垣之议，殊以战胜而苛。今者素心夙纯，涅之益白；刚气常奋，挫得其柔。朕方定讦谟，载基宥密，而柔远侯贵，捷书踵至。荐牍薪来，喜不欲言，爱而思觌。自此南方军旅，责尔有成，若宵衣而忘曳其裾，旰食而忽亡其箸，朕何患焉！仍复尔鼎前职，节制三路，斧钺征讨如其官，贵可视师东瓯。缊日易旗纛，均宜勤能，以荷宠锡。<br>&nbsp;&nbsp;　　于是刘老师起为甘君贺。群幕士随之。木兰进曰：“斛斯侯将有事于闽，我当往助之。”未几，斛斯贵至，以总帅印纳还甘君。甘曰：“天女郦仲离，愿与侯缚水底之灵，收域中之孽，风云在握，阖辟因心，其旅邀于帝廷，厥功溯自星渚矣。”贵曰：“果尔相援，讫乎有济，虽瘴江救死，恩未云酬；而烟海宣劳，国将致庆。惟有鼓吹而荣勋伐，馨香以祝天人，自问何修，相期不朽而已。”即向木兰拜，并请行期。木兰曰：“侯当先发，仲离且与诸征人作数日别也。”贵又谢刘老师曰：“返魂自天，致命何地？愿闻休咎之征，吉凶之动。”刘曰：“但寻梅花庄子，摘取半个葫芦，征曰休也。动生吉也，贵不获了了。”针砭二师及玛知古，争为侯庆。甘君亦贺曰：“老师概括之言，随数皆验，鼎在此间，侧耳好音矣。”侯复请曰：“桑从事为闽诸生，海上形势，晰如指上纹，探若壁中影，乞同阃事，集肤功何如？”甘君曰：“以天下之才，衡四征之用，侯能广众益，鼎敢蔽一贤哉。”烛生亦慨然自任，如遇甘君之初，遂携其揣摩书数卷，揲蓍草五十茎，鹢日辞甘君，与斛斯侯往。司马季孙、明化醇咸与涕别。邬郁报李节使至。甘君迎出。李曰：“适使命到营，仆调八闽督，将赴之。”甘君曰：“诏书谓鼎复总帅任，不知阁下移节也。”李出诏书示之云：<br>&nbsp;&nbsp;　　尔臣舜佐，世笃忠贞。受予眷顾，旆常纪绩，非止一端。兹鸡笼城不靖，海上之烈，则有斛斯贵，奋其英勇，以灭番人。其糗粮舟楫，虽有余述祖运筹，顾泉州门户，及水陆诸路武臣，不可无人焉总理之，为全闽静镇也。年月日，付枢密院，由驿驰寄。<br>&nbsp;&nbsp;　　甘君曰：“阁下始由世臣弓冶，授横海将军，继以雄镇节旄，作太平宰相。屡伤乘翅，终得出头。行天讨于河湟，悚民岩于江汉。徒以李赞皇品水，赵学究多金，为圣主所疑，谗人置喙，然大范老子。岂真元昊能欺，汉飞将军，毕竟匈奴畏服，此行也。常则为太传之奕，诸将不惊，变则为临淮之刀。大臣无辱，鼎不敢情牵别袂，固将望切归旌耳。”李再拜曰：“仆战阵无勇，阃外羞言。今则襄斛斯侯翦灭之功，协东海君抚绥之烈，以报君恩于请室，归羁骨于山邱，是所祷也。”甘君见其词意凄恻，亦苦语酬之，既送李节使，问刘老师曰：“李君有惨色，何也？”刘曰：“必不返矣。”甘君曰：“死王事乎？”刘曰：“此老虽百千兵刃，无以加其颈而损其肢，往往施刑不及，论赏继之，盖其性为金，而火不能铄，其形为火，而水不能浇，其前修乃奎宿主武库者也。命危于狼荒之国，已过十年，意尽于鹿耳之门，将奄一夕，或如荀偃之生疡，范增之发背，人思大树，星坼中台耳。”甘君自与针砭二师，商破噩苗之策，沙明进帐曰：“滇兵来援，为萑蛮所攻，蔡小武自引漓老，珪老，网山人儳山人，列阵盘江南北。杜承隩慕炜遣飞骑告急，将奈何？”甘君命矩儿与璜儿先行，诸将分五路进，伏桥渡口三处，捣蚺苗大寨一处，截小武归路一路，砭师曰：“小武未易灭也，惟擒其被囚之假父，以牵制之。乃可以收噩青气。”甘君谓木兰曰：“天女将赴闽海，不忍无留别物也。”请执蚺吼，木兰笑曰：“取此老鹿，如牢中豕耳。敢或失诸，以埰儿魔妗两女弟子往。”时矩儿夫妇，率亲兵二百人，径与小武战，萑蛮分四阵以出，璜儿谓矩儿曰：“小武以竹王师之徒演遁甲，熔八门而为四，其道以休生伤杜。并入景死惊开，汝当其二门，吾当其二门，小武可破也。”于是矩儿横两椎入景死门，漓老珪出敌。皆曰：“文星何为亦与尘世事？”矩儿答曰：“以父母之命，解国家之忧，安得不执干戈，御魑魅乎？”漓老珪老曰：“何乃刻划二老也？”奋勇斗，矩儿以天孙剩锦裹之，各遁去。<br>&nbsp;&nbsp;　　还视璜儿，方人惊开门，与网山人儳山人力战，则已出其贯串之巨绠，缚二人矣。二人乃复其魍魉之形，走入四山，不可擒捉也。小武自引萑蛮三百接战，矩儿弃两椎，飞弹丸数十枚，击走百人，璜儿出虹练二，缚二百人，皆不得遁。矩儿就视之皆牝鹿也。束之以献甘君，小武怒曰：“幺麽小儿女，辄敢横行于蔡王之前耶。”遂自演一阵，名曰独遁，乃神明于消纳之法者，又非漓老珪老网山人儳山人所传，其术不用一萑蛮，以死鹿皮为之。一皮藏三，三皮藏五，五皮藏七，七皮藏九，共演八十一之数。空花满目，实则一鹿皮悬于腰间耳。璜儿掷金蟆皮二，才小于掌，二生四，四生六，六生八，八生十，揭其藏而尽吞之，如郑人之发蕉鹿也。小武大惊，矩儿投以剩锦，小武复用引伸法。呼其鼻祖元绪者三，空际□□为大池，一龟游其中，吐珠沫于水，成无数小龟，锦不能裹小武之身，龟且欲没矩儿之顶，璜儿度不可胜，急以虹练缚其渠龟，小者悉走。矩儿笑曰：“是可以授医氏，并前所得鹿，为二仙胶矣？”其渠龟大言曰：“吾为元老，来援蔡氏云孙，君非豫且，何能钻我？”曳尾去之，小武亦单骑逃归，其伏桥渡口者，为张许两都督。针砭二师以术佐之，萑蛮之死者，相枕藉也。　　木兰以轻骑百人，入蚺吼寨，蚺方脱于桎梏，与数蛮妇饮。歌曰：<br>&nbsp;&nbsp;　　此间兮何不乐，恣纵横兮谁束缚。美人兮蛮妆，酌咈咈兮夜未央。有胡琴兮勿弄，美人兮花心动。惜子妇之被诛兮，吾心将转兮辘轳。愍小子之列阵兮，殆全师兮没乎兵刃。吾守吾之老阳兮，与少阴而徜徉。<br>&nbsp;&nbsp;　　埰儿魔妗谓木兰曰：“氵㸒鹿无耻，为醇酒妇人之欢，吾师且无前，待两弟子之力擒之也。”二女突呼曰：“蚺吼死无日矣。”各出裙带絷蚺颈，蚺笑曰：“以尔之凹肉，夹我之凸肉，我自就系。不然，其能束手乎？”遂以头触二女，裙带已解，将斯奔焉。木兰以鹿衔草饵之，蚺复其形为白鹿，卧地不复起，女师弟缚之以归。甘君讶曰：“黄苗非白鹿也，得毋幻耶。”木兰曰：“闻之乐王曰：‘黄苗之先，乃死鹿瘗白茅下，经岁复活，配于水精，是孕群鹿。’今蚺虽老不死，可遣使贡于上苑，全其天年。”甘君曰：“若令天子悦之，而系以铜牌，永为国寿，亦如凤麟之在郊薮。龟龙之在宫沼，天所钟灵，世之祥瑞矣。前归我牝鹿二百，一夕俱死，则又何欤。”木兰曰：“乐王又云，女鹿多夭，男鹿多寿，博物君子之言，无勿验也。”甘君揖诸幕客，与木兰言别，木兰曰：“仲离远行，诸君以何为赠？”皆答曰：“匪词勿达，愿同其声。”于是司马季孙明化醇，联四言云：<br>&nbsp;&nbsp;　　天风吹襟，我客于迈。（季孙）<br>&nbsp;&nbsp;　　言念往谊，同人叹喟。（化醇）<br>&nbsp;&nbsp;　　德盛三无，功崇两戒。（季孙）<br>&nbsp;&nbsp;　　明能照烛，算若陈卦。（化醇）<br>&nbsp;&nbsp;　　每以雷霆，而惊聋聩。（季孙）<br>&nbsp;&nbsp;　　上酬明圣，旁讨灵怪。（化醇）<br>&nbsp;&nbsp;　　天荒日开，鬼病宵瘥。（季孙）<br>&nbsp;&nbsp;　　凤台匪登，麟阁宜画。（化醇）<br>&nbsp;&nbsp;　　啰矣长征，凄焉出话。（季孙）　　所悲聚散，勿虑成败。（化醇）<br>&nbsp;&nbsp;　　会扫鲸鲵，如搔癣疥。（季孙）<br>&nbsp;&nbsp;　　自来神入，不尚狡狯。（化醇）<br>&nbsp;&nbsp;　　赤羽曛多，白波斩快。（季孙）<br>&nbsp;&nbsp;　　勋名既成，姓氏不挂。（化醇）<br>&nbsp;&nbsp;　　沙在恒河，星悬上界。（季孙）<br>&nbsp;&nbsp;　　期君努力，寝食蜂虿。（化醇）<br>&nbsp;&nbsp;　　翼彼赞皇，金瓯勿坏。（季孙）<br>&nbsp;&nbsp;　　国家宣劳，我其下拜。（化醇）　　木兰谢曰：“两参军奖励之词，所不敢当，亦惟矢勿谖而已。”乐般曰：“吾父子岂无以颂天女也？”遂与犷儿联五字云：<br>&nbsp;&nbsp;　　自昔竖降旗，一朝见神女。（般）<br>&nbsp;&nbsp;　　谢娘忽已逝，明子亦为侣。（世治）<br>&nbsp;&nbsp;　　心香两活之，倡随得其所。（般）<br>&nbsp;&nbsp;　　竞病韵同拈，干喁欢共语。（世治）<br>&nbsp;&nbsp;　　老夫蛙在井，不识鸿飞渚。（般）<br>&nbsp;&nbsp;　　小子阅征诛，始得商出处。（世治）　　何当圣凡间，不隔此心膂。（般）<br>&nbsp;&nbsp;　　唝唝若震来，轩轩独霞举。（世治）<br>&nbsp;&nbsp;　　时能悯愚戆，间或随尔汝。（般）　　有气上通天，有才下整旅。（世治）<br>&nbsp;&nbsp;　　新旌指八闽，故垒辞三楚。（般）<br>&nbsp;&nbsp;　　相望以鸾鹤，所思寄毫楮。（世治）　　矩儿夫妇，共擎一觥，酌木兰而歌诗曰：<br>&nbsp;&nbsp;　　泾阳小龙弃其首，（谓龙芝）<br>&nbsp;&nbsp;　　我姊仓皇向西走。（是年入蜀）　　纵横庸蜀羌瞭间，（甚楚）<br>&nbsp;&nbsp;　　出奇制胜无不有。<br>&nbsp;&nbsp;　　料敌乃有吾阿翁，与姊相于臂使手。<br>&nbsp;&nbsp;　　晋代终能重天女，汉家誓不戮功狗。<br>&nbsp;&nbsp;　　遂见惊才动鬼神，更无馀事让僚友。<br>&nbsp;&nbsp;　　小弟平生倚亲串，寡妻身世来星斗。<br>&nbsp;&nbsp;　　同为阿姊提挈人，石烂海枯心不朽。<br>&nbsp;&nbsp;　　一朝分携去闽海，鞈縸江头折杨柳。<br>&nbsp;&nbsp;　　儿女情怀两两无，乾坤勋业时时有。<br>&nbsp;&nbsp;　　金翠光华出风云，百年试尽一樽酒。<br>&nbsp;&nbsp;　　不然兵戈满尘海，天关崔嵬孰与守。<br>&nbsp;&nbsp;　　木兰饮毕，诸人争欲以诗侑酒，木兰辞曰：“仲离于此时，诗既不能为和，酒亦未敢相酬，公等休矣！当与阿修罗爱主，及两小徒，作竟夕谈也。”于是诸人退舍。甘君自向刘老师，求破噩青气韬略。木兰入庆喜之房，呼埰儿魔妗皆至，汕妮亦列坐焉。庆喜曰：“自为天女所降，拟常奉乎巾栉，何意帝臣之徙，悲别起之戈□。他时能念故人，寄以扶桑之木，异地如逢居士，求其般若之船。”木兰曰：“主前身作佛，后果为仙，视仲离之头低上天，手沐今雨。时为介者之拜，终隔化人之裾，鱼鹿无端，夔孷有迹者。未可同年而语，易地皆然矣。”埰儿魔妗合词曰：“巾帼相随，师资未敢忘也；□杻独去，客路能无感欤。请终侍绛帷，同游碧海，庶几怜而教之耳。”木兰曰：“吾诚不愿独翻罔两之波，自辨支祈之貌，二女弟双携珠□，齐舞花枪，赞我大勋，施其高义。岂不愿焉？”汕妮曰：“某自随阿婆，盼捷书，贺还帅矣。”于是木兰辞庆喜妇姑出，率埰儿魔妗，拜别刘老师及甘君、针砭二师。刘老师曰：“此行不恶，斛斯成大名，天女留遗像勉之。”二师曰：“闽盗为害诚剧，诸君收功不劳，嗣后斩木揭竿之魂，所在蜂起，更烦圣虑，驱策勋臣，裹尸之将军，以时致命而已。”甘君曰：“黔事有不了者，以待天女可乎？”木兰师徒唯而去。<br>&nbsp;&nbsp;　　行入江西界，见粮艘无数，运往闽中，乃是吴越楚蜀产米之区，所济军食，滕王阁下。戈船若林，则远近所调兵卒，及甲胄器械，豫章啬夫，奔走喘急，官吏招呼唯恐不逮，而持戟门羽檄武夫，接踵相促者，无停晷也。木兰就蜀船呼一粮官问曰：“汝何姓名？护储几十万石？”答曰：“某七门郡丞高岷，运六十万石，馀四十万，责成九姓土官。”木兰曰：“廷制，二千石以上官，充总运使，何职不副事耶？”答曰：“先以戎州太守方君充此，因方笃闺房，重离别，大府纠其贻忧军食，戍青海边，某所治土司，急公自效，始以某统之，而分两进也。”又问楚船。其粮官江合汉，方与幕客陈三台，为叶子戏。木兰曰：“军国之事，若此其亟，乃不为唱筹而为点筹，何其暇也。”三台出对曰：“某佐江使君，输粮百二十万，需二十四大舫，今仓卒呼载，将及五十馀舟，而篙师柁长。肝胆不齐，齿牙互抵，使君无策驭之。某告以羊昙赌墅之风，与叶公子游，一纵一横，稍惬于志，亦正如长年三老，白昼摊钱，不得已于高浪中矣。”吴越诸粮官，以次劳问，皆陈其涛怒风恶，乞灵阳侯之悃。木兰袖出一图，诡如龙楼，众象幽，嘘气叱之。化一为五，分授其首船，曰：“此物镇溪‘，吾与诸部作马当湖神威，不亦可乎？”匿口作风声，诸粮艘一夕皆发。其甲兵尚无舟载，各省将士，向木兰吁呼曰：“兵待食，宜也；食待兵，可乎？女将军能役使风神，护储胥前进，而数万人之军装，数十营之火器，以及馀丁杂械，需船大小动以百计。叹此邦官吏，竟日空谈，连宵束手，如何如何？君徒济食而不惠兵，国家事终无所赖矣。”词毕，泣涕崩角。木兰顾两弟子曰：“诚不忍也，然吾又何能化数十百莲叶船。以载甲士乎？”埰儿魔妗进言曰：“昔吾师诞降，由甲子城中央古井，则下穿溟勅，犹之上辟鸿唈，久矣自壤及泉，为游神息影之区也。试探渊源，以谋匡济，何如？”木兰忖曰：“吾忆刘老师云：‘入地下浮中海，是海包乎地矣。’向东海呼曰：‘父母其鉴予哉，破天龙之百人安在哉。’”有顷，百人飞集云际，礼木兰曰：“天女役使部人，非将驾群战舰，载入闽官兵乎？”木兰曰：“既知之船代何所？”百人答曰：“灭火真人，先三日，炼戈船五百，授黄字符十纸，命部人呈天女也。”木兰索符观之，纸黑色而符金画，凡符首皆戴云，此独戴士，真秘授矣。其第十符之后，粘一蜡封，中梵字十数行。木兰译之，乃灭火真人手书，并咒五百船真言也。书内云：<br>&nbsp;&nbsp;　　仲离近与吾弟子世治，得刘老师大浑薪传，中明蜜果，于以刑暴取凶，转艰难之运会；奋庸扬烈，弥破碎之纲维。君等若谓无成。人间恶乎底定，吾得道在前，生天居后，亦当告于千佛场，让出一头地矣。甘使君钓蔡弋噩，有兼吞之量，无两伐之谋，虽仙师道友，魔女神童。辅翊左右，未得，遂志者；天抑其绝世之高标，人苛以非时之畀论。即进即退，弥可弥难，此用晦之交，非俟休之际。酒星有奕，奎耀将沉，然缚孙恩，惟仲离是倚；平张鲁，非世治无功。一在岛中，一由陇首，其才其地，帝所持衡尺也。吾所炼戈船，只用广南五铁栗木，一木造百船，遣公输般十二代裔孙玗为之。但烧一符，即可得五十船，须以三更人静，集兵甲百花洲上，禁火炮声，登舟随渡，将士不饮不食，无喜无惧，五昼夜达闽泉州，其烧符迎船咒云：颠漩，连漩，牵眼，缠箭。嶔研，嶔咽，瞽嶔现，豝嶔变，水嶔溅。噫嘘嘻，嘻嘘噫！千船千线，线缘千剑，千剑万线亿船便。至闽，兵甲过船渡海后，尚有送船咒，亦以静夜施行云：娶凑，肘凑，求留，收笱。璅走，璅候，岁璅逗，月璅遛，日璅就。古里鲁，鲁里古，九殰九口，口扣九手。九手百口一殰透。　　木兰命埰儿魔妗，传语各省将士，以今夕三更，来会百花洲，受利济策，其火炮诸器，重叠包裹，将士咸出誓曰：“所不听女将军号令者，愿馘之，无悔。”及三更，木兰如灭火真人教，烧一符，五十船出。十咒毕而五百船装载之兵将，俱入篷窗，挂帆席焉。埰儿魔妗，各辖二百五十船，云际之百人自去。木兰自飞行至泉州，以待诸载。是时舟行地中，昼而见星，夜惟望月，可无饥渴矣。魔妗谓埰蒍儿曰：“凡人能赋海矣。未必能赋地中之海；能赋舟矣，未必能赋世外之舟。姊其特著不经，明征无妄不亦可乎。”埰儿曰：“试为之。”即吟云：<br>&nbsp;&nbsp;　　腐儒努目辨方隅，对浑天仪不能量。郭璞木华赋江海，见其大者差神王。冥搜五色锤八垠。不律怒摹真宰状。鸡卵元黄未分际，岂无灵明契为匠。烟云见见随杳冥，蹄迹无无得幽畅。浑沌窍凿大空出，乾坤草亭奄四望。不定初非两戒山，无边亦异恒河浪。非仙非鬼非佛祖，刳木自作先天舫。恐是渡津筏夙缘，休疑贯月楂新檬。熊罴虎貔纳芥子，一笑长平同日葬。伏甲元从尺土中，乘风反出四天上。勖哉我士各鼓舞，大觉俄焉出海藏。<br>&nbsp;&nbsp;　　魔妗叹绝，自叩舷歌之，将士皆忻然曰：“此微妙音，殊不似人间棹歌也。”忽闻木兰崖上呼曰：“弟子来乎？”埰儿魔妗齐答曰：“诺。”以五百船出地中，则已达泉州，李节使方与少司马余君，调兵食矣。木兰告以诸路兵船咸集，李节使指木兰谓余君曰：“此粤中天女也，微彼之力，兵神速不及此。”余君感谢木兰，命偕入帐中，适斛斯侯遣使征兵。木兰乃辞二公，以兵甲过船渡海也。<br>&nbsp;&nbsp;　　要将天地返清宁，绘得山川入锦屏。　　巩固金瓯无有数，惊疑木铎竟无灵。　　若非樯楫来空阔，未必烽烟息障亭。<br>&nbsp;&nbsp;　　寄与数君忧社稷，苍生不赖少微星。<br>&nbsp;&nbsp;　　蓄汀渔人诠曰：<br>&nbsp;&nbsp;　　丁既出而甲遂兴，天人治乱之几，间不容发，彼添丁而此载甲，有铜山东奔，洛钟西应之势。　　甲行在木，万物之所自作，用则以金而御金，熔于火，沉于水，藏于土，圣神之制此以前用者，与五兵同其功而不同其过，利亦溥矣。　　伏甲以害人，衷甲以卫己，载则人己俱无与也。而史氏危之，若曰积与山齐，犹恐地不能载。命彼新船，谓之载之。盖甲者，器也。船者，道也。道能载器，其义固微，载甲，仪也。新船，极也。极是生仪，其几尤殄。船与迷津之筏不同，气有纵横，则筏以渡；性有高下，则船以载。渡可无边，载不可无底。船旧，则樯倾楫摧，不徒病甲。且病被甲之人，必咸与维新，而大亦能载。<br>&nbsp;&nbsp;　　且新船之与敝帚，互相发明也。强弩之末，不能穿缟，敝之说，宜受之以革。初生之犊，其猛如虎，新之说，宜受之以鼎。<br>&nbsp;&nbsp;　　地亦一船也，今曰：船在地下，岂非地之道，如天之下济，而船之质，如地之上行，不可解者一。<br>&nbsp;&nbsp;　　春水浩淼，则有船如天上坐者矣，非船之上于天也。夫上天固不能，入地独易易乎？不可解者二。<br>&nbsp;&nbsp;　　地下无地，则无人与物，而船何所行止？载甲之新船，又何所乘除，不可解者三。　　解之者曰：《泰》之卦地下象乾，《师》之卦地下象坎，则天与水。皆包络乎地者。地下得天，则人事备，而帚革其故，船鼎其新，地下得水，则弱水之外。俱能载舟，胶舟之外，均可载甲。阖辟之故，神而明之，亦何必楔虚舟以求锁甲，问死窍子混沌也哉！<br>						