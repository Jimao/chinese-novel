

						&nbsp;&nbsp;　　骨董何关性命，死争八百斛胡椒；毛锥便结因缘，生爱十三行法帖。试看当头紫阁，知中书伴食可羞；若论望眼青天，问军国平章何事。<br>&nbsp;&nbsp;　　梅与鱼、珠二子，不敢号救，互曳其手。甘为同穴之埋。倏已至地，摸索得一门户。仅容一身，前后连尻走，足疲气颓，地稍广，有天光漏入穴中。碑题古篆，得“玉井”二字，碑下置莲一瓣，状如船。三人隐隐叹息：“船小不能渡我，况莲瓣乎？”忽觉其身渐小，生两翼，化为蜻蜓，轻集于瓣，乃船自浮起，俨如大力负之趋者。顷刻已出井口，是山顶极峻险之所，别置小碣云：“唐昌黎伯韩愈恸哭于此。”俯身下视，恐怖过于坠井时。回顾莲船，不识飘向何地，内顾其身，迥非蜻蜓。且重浊不能举跬步。梅伏地匍匐，鱼珠从之。忽见东南数城郭，旌旄林立，似备兵者。谷中烟尘出没，若子美诗所谓“西山寇盗”者也。山头下一巨人，臂大钺几丈余，横劈山腰。三人所伏山石，平空飞起，耳畔惟闻风雨杂禋声，移时石不动，则已在高峰矣。出山入山，在梦言梦，赤帻数人前曰：“南岳帝奉敕察罪囚，岛囚亟避！”三人遥见绛节舒霞，火云烧瘴，有卤簿从西南来，遂转林后匿迹。石壁间朱书二十字，下注八字云：<br>&nbsp;&nbsp;　　雁回人不回，朱鸟啄黄能。一斛珠成泪，香余宝鼎灰。回雁峰上湘叟醉题。<br>&nbsp;&nbsp;　　复转松径，得一处如王者殿廷，实则大兰若也，有旁舍可入。三人潜身进窥，殿中一贵人，白面而红髯，气宇类文士然。羽林郎鹄立阶下，屏息不敢哗。殿中金貂烂然，亦似官分职。王者问：“囚册既成，能陈其名籍总数否？”一绿袍官唱曰：“乐般降汉，伪职兀左丞易万户曷都把，死囚三名。噩青气拒命，甥莽哒女萨妮伪青气被戮，中地雷死者一千四百四十九名，阵斩者三千一百二十一名，讯斩者七百八十四名，共五千三百五十四囚也。庆喜弄兵，蛮目苟承恩等九名，及蛮卒三十七名被斩，死难则有鲜于、季通等八名，汉卒强勇一名。季通已生天，郎应宿亦转轮，共四十三囚也。树犍煽乱，郭节度兵卒，战殁二百六十四名，野兕犯阵，汉兵死者三十二名，树犍死，还畜生道，共二百九十六囚也。青气再败，伊子萨剌，爱将摩潢、诃汉俱死，来宾被害，囚四名。鲜椰子逞妖，金大都督伤足死，山精死者一百四十口。妖众被诛者，四百九十名。金大都督得神棨，鲜及山精还畜生道，共四百九十囚也。艎逦列阵，大雕啄死将士七十二名。艎被戟刺死，还畜生道，共七十二囚也。鸠盘弧五魔之阵，鸠与三十六铅母，死巨刃，俱还饿鬼道，不成囚。乌蛮江毒龙父子三，付化生部，不置囚。又汉兵中黑苗瘴毒，死者一百三十二名，已转轮，不置囚。又庆喜等擒杀萑蛮一名，猡鬼三名，俱还畜生道，不成囚。又乐世治所擒男猓者狨，女猓矣狸，亦还饿鬼道，不成囚。又粤都督屈蚝殉节，交址卒三十名从死，蚝生天，三十人转轮，例不入囚数。甘总帅捣阵，男猓被斩者五十六名，生擒者三十名，共八十六囚也。智瞽所挈男猓善变化者三十六名，死阵前，付胎生部，不置囚。故滇王庄□鬼兵死者，二千三百八十七名，还□道，不置鬼囚。萑蛮二百人化牝鹿死，仍转轮为人，不置囚。伏桥渡口之萑蛮，为张许两都督诛斩者，二百三十一名，共二百三十一囚也。凡南岳界内所辖死囚，实计六千二百八十三名也。”王者诘曰：“斛斯侯有事东瓯，不无诛戮，其数不可稽欤？”一白袍官启曰：“须俟梅飒彩灭亡后，汇册呈报也。”梅怖甚，喉泣几出声。鱼掐其中指，珠暗曳之出，寻松径不见，回望则殿廷杳无，惟见严将军与刚上人，各小如幼孩，在树间嬉笑，谈交媾之乐。梅恍疑身在冥途矣，拉二子坐地。一小道士拊其背曰：“五岳之游毕，可以归息，连仙待之久矣。”乃偕起，随小道士行入大竹中，以手旁扪，遂梯竹节，延缘而上。小道士忽不见，其竹亦尽，三人已伫幄中。尾生裸体坐枕右，招三人共寝。梅叹息曰：“五岳归来，此身非复我有矣。”珠儿曰：“我不愿归，惟恐仙父盼我。”解鱼曰：“仙父今夕，方养活我。珠弟宜侍元帅，闻召乃来，是为弟不先兄也。”<br>&nbsp;&nbsp;　　梅自引珠卧，鱼捧尾生颐，笑而不欲入被。尾生曰：“鱼儿岂惧吾耶？”鱼昵声曰：“惧不敢也，爱亦不知。”尾生拥之卧，炊息如无，潜龙殊不可拔，鱼私谓珠言不信矣。顷之，觉有丝缕中贯者，凝神会之，气自外铄，情乃旁融，鱼之身，渐黏乎仙腹；仙之骨，将据乎鱼肠。俯仰自如，进退维谷，鱼若遗若忘，亦醉亦醒。时则尾真无尾，连则皆连，回身向抱，呼仙父皆断续之声，降心相从，玩鱼儿尽往来之态。尾生问曰：“儿甜乎？”鱼对曰：“父毒矣。”爰唤珠弟，闯然而来，珠遂夺柄。鱼让之，尾生接珠，而自与鱼耳语曰：“彼谑浪，吾挫折之。若湛汪之泽，以待善承之人耳。”鱼曰：“速遣之，儿不欲望梅矣。”尾生暗令珠儿去，径接鱼，始如鳞游之鵩鍊，继乃腹胀之膨沴。鱼亦倾筐倒箧，出性命偿之矣。尾生感其诚，虚与委蛇而后已。鱼问曰：“泽未下也，意有馀乎？”尾生曰：“志得意满，而喜心溢焉。吾所为泽，不似常人之败血泛滥也。”梅呼尾生曰：“先生之豢群儿也，形气之故，可得闻乎？”尾生曰：“纳气于顶，敛形在根，存想妍质，摩挲妙门，但息半谷，莫窥中原，俟彼肆志，与之销魂。”梅忻然曰：“谨受教矣。”珠吃吃笑曰：“一喷一醒，然再接再厉，乃何可当也。”鱼乞尾生步幄隅言，尾生携之起，鱼从容问曰：“儿托身于仙父，能令颜色常好，永奉父欢耶？”尾生曰：“吾授儿以养艾丸三十六枚，癸亥日服。一年后，永不改颜色也。”鱼曰：“儿蠢愚，不识仙父为天上之人乎？人间之人乎？”尾生曰：“人间之物也。”鱼骇曰：“在人为仙，在物为怪。且禽兽皆物，奈何自辱焉？”尾生曰：“人之仙难遇，物之怪易逢，儿叩我，我不忍欺。即物亦何伤乎？若禽兽之伦，不同群也，姑勿疑我。”鱼曰：“物之灵者无过于龙，父为龙而子为鱼，则有幸矣。”尾生曰：“儿鱼，我亦鱼也，但较大耳。”鱼曰：“父无腥闻之德，为鱼其孰信之？”尾生曰：“庄叟言化鹏之鲲，乃鱼之儿孙，寓言弥小弥大也。我之名齐于鲤，鲤或化龙，而我自为我，乃混浊不分之鲢耳。”鱼曰：“是何精修？而道行至此。且鲢也者，齐风仅比于鲂鳏，郭赋不先于鲮鲤，连行虽有相知之雅，出水初无久视之方，父道固高，儿何能践形惟肖矣？”尾生曰：“昔洪水为虐，泽国徙高陵，庸氏第以大首遭烹，方家姻以扁身致醢，我杂处其间，涵育无患，藉龙蛇之力，窜入羽渊，伯鲧之化黄熊，食渊鱼且尽，我悲夫子孙之无遗类也。暴鳍扬□，以与彼战，彼乃为汨陈五行之阵以困我，我因水漫土上，转入土避之，土下逢木，质为木坏，木下逢金，气借金敛。金下逢火，精神从火返。适尾宿下世，扶其精气神而收畜之，炼他人为质，以为子嗣。故名曰‘连尾生’也。夏商之代历鬼劫，秦汉之时历仙劫，俱不能坏我炼质。张匜山人出，从之学幻术，数合傅今元帅，而不保其有终，儿幸秘之矣。”鱼曰：“然则父之物，胜于人之仙也。闻汉营仙士孔多，能无意外之虞否？”尾生曰：“五行中惟不利于木，我戴水而不能生，履金而不能克，客木犹不惧也，主木至则遁耳。”<br>&nbsp;&nbsp;　　语毕，仍携手入被，鱼复致悃款后，潜以所语向芦管告木兰。自此梅敬奉尾生，以珠为雉之执，以鱼为饵之投。夕则宗内视之传，日则藉中权之辅。将及旬，乐可知矣，灾乃至焉。<br>&nbsp;&nbsp;　　木将又以百人攻岛门，鱼言于尾生曰：“儿肉眼，可使观仙斗乎？”尾生曰：“可矣！”立书一符，命戴之髻中，坐城阙勿动，人静而后返。鱼遂先往，果无人见之。梅自率精锐出御，尾生骑鹤自前，针师笑曰：“连哉连哉，昔崇伯死，尔阅沧桑而不能报，则亦已矣。忽落藩溷中，与鼠子为鹰犬，岂连栖之义，固应尔哉。”尾生亦讪曰：“道元辄侮其大宗师，恐鳞介复生，无由解脱矣。”砭师喝曰：“阿连，汝翁尾火虎，尊吾两师如阿保，汝无知腾口说，吾将使顽石警之。”尾生仰视，则巨石如□，从云际下，呼鹤展翅遁，四面皆石城也。尾生大惊，化火鼠飞城头去，其云际石下，磕鹤骨尽碎。尾生所化之火鼠，倏大如轮。左右生翼，径扑汉营。适余抚军出帐，攫其蝉翼冠，贺兰抽大羽箭射之，火鼠怪鸣，以爪击落箭飞去。针师投铁葅空中，火鼠敛翼入葅。堕海中，二师仗剑搜海底，电光上射，疾雷继之，则尾生乘墨云出，揶揄二师曰：“汝等得意之铁葅，顷已熔一小错字，付水曹矣。海中生活，愿以相角也。”厉声喝曰：“点石点金二尊师，请登狮坐。”二师之身，已被两物负之起，乃海中兽，似狮而非者，腾涌而去。转一洋，浮水面皆火，而凛冽如寒冰。尾生所乘墨云，倏变火色，随后驱兽。二师神气大沮丧，迷惘如凡人。回视尾生，但从容曰：“阿连，剧亦不恶，谓不耐此者，岂定力哉！”尾生曰：“二尊师若投地乞为弟子，连老固怜而释之，否则金阙献臣，送置冰狱也。”<br>&nbsp;&nbsp;　　二师怒，以剑劈兽脑，其物遂失。身堕下泉无底穴，丹田不温，三昧火一缕将绝，欲自脱则力不胜，呼灵官力士听令。闻隔数重垣答曰：“弟子辈不能入，犹师之不能出也，奈何？”二师遽窘，有两介士以火炬迎，词曰：“冰海夜叉，奉寡君命，接二仙长。”遂从之入。历三阙乃至，主者鞠躬迓阶下，入殿中，二师稽首，答拜就坐，始恧然问曰：“吾两人忝列上真之班，罔知积气之府，君司何界？国斯泉也！”主者俨恪对曰：“昔东北地陷，置尾闾之幽宫，先君世居南离，官火正，以大风氏幼子，穴垣窃火药物，攻玉京子童孙，误碧城之曲阑，灾及向讹门，天帝震怒，戮二子，治火药失守之司，夺职徙冰海，赖先天孕火中，刚性勿坏，迨谪限既满，复官离宫，寡人其冲嗣也。以封不以窜，摄治冰海，又千有余岁矣。”二师仰视殿梁，高悬昊天上帝敕旨，爰稽拜诵之：　　北幽阱大荒，厥坐冰狱。是高品上宰，流宥之渊，前历职狱臣，均期满还秩。兹水官臣熙，以尔臣□，侍养青宫，协理幽政。冰天作劳，懋绩攸艰，锡帝师辞，朕罔时鵩，尔其歪丕绍世德，寅宾逋贤，肆宏明命，授尔水虞，颁瑞凝北后，往钦哉。<br>&nbsp;&nbsp;　　二师诵毕，复拜曰：“君位望殊高，德宜遍物，更乞何术，以脱幽囚？”主者未及答，一峨冠吏言曰：“客非奉帝谴者，来无定，去亦何常。此邦之人，非能解脱者也。”未几，木兰突入，谓二师曰：“幸也，□后之宫，可以税驾。二师虽金石之精，在冰海六时，销烁尽矣。就狱则可寄三日，逾时又必请命于帝廷也。”相与谢主者出，木兰曰：“连尾生畏木而不畏火，奈何以金石二火，引其端乎？”遂<br>&nbsp;&nbsp;　　化老楂，三人共乘之。尾生方指挥梅之徒，横掠汉营，自以两火蛇，绕斛斯、贺兰二侯之身。贺兰以所佩剑斩蛇，不能断。噩青气斫斛斯之蛇亦然。二师化捕蛇者擒之，乃海船两棕绳耳。大喝曰：“阿连敢为暴于天朝大臣耶？尊师当不宥尔！”立咒诸兵械，一时化邓林。尾生曰：“狡狯者不足以□喝我也。”自刺其两胁，喷黄水如涌泉，如镠雨，洒林木皆为破斧缺秾，贼兵大进。木兰呼其所化楂制尾生，且咒曰：<br>&nbsp;&nbsp;　　木虽枯，能克火。物至愚，岂敌我。我受东皇符，尔证下泉果，连兮连兮可不可。　　尾生大惊，弃梅遁去，自投冰狱焉。解鱼见贼将败下城阙，奔还大营呼：“汉将援我。”其身为符所隐。闻声而不见面。神策兵以为妖也，抽矢射之，贯臂而形见，皆骇告曰：“此中丞之解郎也！”余抚军闻号来视，鱼死尚不瞑。抚军泣曰：“鱼儿不死于贼而死于兵，天何报之酷耶？”命掘坎埋之。抚军呕血数升，左右扶归帐中卧。二侯以神策兵进剿，木宏纲曰：“贼危迫，必窜红毛。请以二百人驾五艇探之。”贺兰曰：“勇哉！奇功以让木老矣。”木将自去。贺兰率噩青气进岛城，擒斩殆尽。梅谓连珠儿曰：“汝仙父败矣，全城屠矣；我曷归耶？”珠儿问曰：“海邦孰与我者？”梅曰：“红毛先有书来，许为外应，投彼何如？”珠儿曰：“速易元帅服，为估客装，则可以济也。”梅从之，拉珠儿同渡，辞曰：“某庐江墨守之子，浪游从逆，为海内所不容。仙父既亡，岂宜复溷尘世，请以他生逐连氏矣。”乃赴海死。<br>&nbsp;&nbsp;　　梅自杂商贾中，扬帆出海，风便三日，竟达红毛。谒国王，仍循岛民礼。国王曰：“本欲以师来会，汝严将军却之。今遁逃寄迹，非久计也。国有别澳，置战槛数十，水卒千人，元帅其驻彼，以为后图若何？”梅叩头谢曰：“是则更生之年，复旦之日矣。敢以死报。”国王命卫士送之去，其大臣谏曰：“欧阳东野二生之盟言，洞达天地，王何以背之？而纳叛人！”国王曰：“非背盟也，俟中原有一介至，缚而授之耳。”俄传木镇至，国王下殿迎入。木问曰：“王得毋以故镇之来，为已迟也。”国王曰：“早则无益，且亦不宜，此其时矣。请执之以献。”木曰：“执之固王之明，故镇坐殿中以待，意未可安也。”遂偕往，至别澳中。梅贼方踞坐巨舰，简舟师。木跃入□之出，以所束藤带反接之。梅叹曰：“吾不幸出雀罗，入鸿网矣。”木辞红毛国王，驾五艇还鸡笼城。斛斯闻已获渠魁，与贺兰迎至岛门，皆为木贺。木再拜曰：“天子受俘，元戎解甲，国之大事也。某何劳耶？”斛斯戚然曰：“大功已成，而余君垂尽，桑从事之占繇，针道人之切脉，郦天女之禳星扶气。皆谓末如之何？此时薤露将歌，罪囚无须执讯。献于王所，木老宜任斯役，如京师也。”　　于是木以练卒十二人自随，护槛车进发。二侯还视余君，疾甚革，张弓、求旃，率相向哭泣。余君张目小语曰：“顷入一舟，拥皋比一人南面坐，自称卯金王者，旁坐三人，则仆与斛斯侯。及泉门老节相也。共拈四题赋诗，王者得空仓云：<br>&nbsp;&nbsp;　　曾是干斯庆，而公忽患贫。<br>&nbsp;&nbsp;　　无谋贻鼠子，有诏贬蛇神。<br>&nbsp;&nbsp;　　垣坏延今雨，梁空接古尘。<br>&nbsp;&nbsp;　　风云护储日，庚癸诺何人。<br>&nbsp;&nbsp;　　仆得废冢云：<br>&nbsp;&nbsp;　　人多长暮感，坟少百年称。<br>&nbsp;&nbsp;　　谁向松阴吊，纷从陇首登。<br>&nbsp;&nbsp;　　老狸眠不得，故鬼哭何凭。<br>&nbsp;&nbsp;　　太息桓司马，空传石椁能。<br>&nbsp;&nbsp;　　侯得覆舟云：<br>&nbsp;&nbsp;　　胆向千帆破，魂随五两飞。<br>&nbsp;&nbsp;　　怪鸱号逝影，馁鬼出危机。<br>&nbsp;&nbsp;　　但觉一壶贵，宁知三老非。<br>&nbsp;&nbsp;　　百年从水葬，得食见鱼肥。　　节相得断杖云：<br>&nbsp;&nbsp;　　疑君过刚折，老至倩谁扶。<br>&nbsp;&nbsp;　　霹雳来飞动，蛟螭化有无。<br>&nbsp;&nbsp;　　自维艰步屣，只许息团蒲。<br>&nbsp;&nbsp;　　灵寿铭犹在，摧残失故吾。<br>&nbsp;&nbsp;　　诸君审之，四题皆不祥。而仆赋冢，其遂亡乎？斛斯侯曰：“即我覆舟云云，亦甚惨戚，中丞君若有不讳，我固将继之。但节相断杖之词，又悲于我，其皆谶欤？然卯金王者，乃救我之刘老师也。拈题之意，引人于空，殆示之极耳。”弓脰与旃，皆点首涕泣。　　噩青气持泉门急递入呈，斛斯贺兰二侯展阅毕，大惊悼曰：“杖果断矣，国事将若之何？”余君呼使诵之曰：<br>&nbsp;&nbsp;　　仆以枕上喘息，闻岛中捷音。三城已收，两孽就殄。是朝廷之用威，而将士之用命。于以刻凿大鼎，祭告百神。倬前光，丕继烈，岂虚誉哉！公等于时集勋，奕祀不朽，仆生与有荣，死亦可无憾矣。方军兴旁午，不戒于口味，食大鱼而甘之，属餍者三日，已乃梦神告曰：嗟尔奎武，误食龙脯，疮在心，斯人终古，觉而掌背一物，如黍渐大，裂为安榴，医者塞户，参药剂其中，刀针削其表，非惟无益，又加害焉。日下三四刻，殆不可息影人世，呜呼！仆死矣。公等勿悲。设仆不死，而大旗落日，戴罪如山。恐马革裹尸之贤，诃责无已时矣。佐垂死谢。<br>&nbsp;&nbsp;　　诵毕，斛斯恸曰：“鳌柱倾，龟鉴坏，悠悠苍天，明明我祖，不遗一老相，而夺万夫防乎？”诸幕士皆哭。抚军气色忽黯，呼贺兰曰：“仆不赋独行，鬼道亦得御李君矣。忆与侯渡海，天女呼风，今日同渡不同归者，独仆一人耳，悲痛哉。”一恸血喷竭而逝，求旃、张弓脰，自为之殓，两侯以下俱衣缟。索暧孙、吉隐裔，以乡兵扫穴功册进。斛斯命弓脰缮奏，陈军中善后机宜，并抚军死王事状。其二日，忽木宏纲挈一首级自投，斛斯骇，问之。叩首答曰：“某以十二人解梅贼进发，昨夜渡海，猝遇交人南还之艇，贼以番语呼救，艇渐集，某令拨柁还岛，折帆不便，风倒曳船近贼艇。贼乘我舟，十二人力战死，梅贼破槛车出斗，某争斩之，悬头腰带下，乘三板船奔还赴营也。然木某今日死已太晚，余抚军尝生我者，悲其仙蜕，愿为之骖。”左手掣刀自刎，头颈尽断，军中无不下泪者。烛生与木兰入帐请曰：“岛事已蒇，乞还黔营，恐彼中棘手也。”二师亦言曰：“以数测之，黄苗未易平，甘君或将赴豫州，援石中丞于寿春耳。”有顷，甘总帅书至，斛斯展之：<br>&nbsp;&nbsp;　　鼎策蔡小武，相持数月，贼虽不敢逞，我亦无以翦灭此也。滇粤调兵，奉命增二万，以之补苴死亡，可用者十不及六七。今岛事闻将凯旋，朝廷命鼎以帐中士驻豫东境，援寿春。而荡平黄苗，仍属之麾下。郭张许史之军，仍犄角受节制。鼎部署苗务，未敢不尽心，愿麾下无轻言剿，以老小武之锐师，无轻言抚，以成小武之狡志。其针砭二师，及天女郦仲离，仍留护黔营，以济妖乱。桑从事见还，希赐垂照，鼎临发飞达。<br>&nbsp;&nbsp;　　赍书者为邬郁，烛生自辞二侯，与木兰二师作别，将偕邬郁走豫东境，谒甘君。邬郁曰：“总帅将赴寿州，与石中丞议兵略，从此由闽入浙，达江南寿州，道亦便也，何必走赣州，由楚之豫乎？”烛生然之。渡海抵泉门，入福州，其制置使新莅，为陇西公，知桑为甘君从事，遣□迎之入幕府。烛生拜见陇西公曰：“昔脱我于□罕回贼中者，甘总帅也，见从事如晤主人矣。”问：“女将龙木兰，及小军使矩儿，皆在豫营否？”烛生答以矩儿在豫，木兰留黔辅斛斯侯。陇西公设宴以待。将入席，朝廷颁诏书至，陇西公接读云：　　王师克岛，叛民之殃，而赤子之庆也。所俘五从贼，磔于市，形皆犬与豕。而二贼首，皆具人面目，亦悬十日后尘之。承平数十纪，妖孽滋生，凡人及犬豕，都非复寻常戾气，太史之占星月，于往年而知之。一人之身，饮食嗜好，足以流宇内灾害，况举错枉直，能召阴阳水火之变。久之罔不为盗贼兵戈，将士告功，枯骨盈壑，省躬不及，朕实悚之。兹以平岛勋，晋尔斛斯贵闽国公，贺兰观漳南郡公，赠尔李舜佐太傅，余述祖尚书，存没四臣，共模像置祠，香火岛上。噩青气授循州都督，即赴镇。针砭道者，并封号定岛真人。郦仲离晋封太乙真妃，仍参赞军略。一体模像建三真祠，桑涬授京兆府长史，张弓授汲郡丞，求旃授太仆丞。俱留幕聘，教谕索暧孙吉隐裔，各以五品衔判浙大郡。又甘鼎援寿春，尔臣贵臣观，协征黄苗，依鼎所立军政，朕将刮目以观厥成焉。夫兵兴五年，非宜黩武之日，顾狐兔肆害，终为城社忧，所当熏穴塞径，掩捕不遗其力者也。年月日兵部奉谕，飞羽颁告。<br>&nbsp;&nbsp;　　烛生向阙谢毕，陇西公举一觞，引之入坐曰：“拜恩于朝，欢诚第一，竭智之士，见亦无多，先生当快饮。”烛生致谢，立尽就坐，还问豫中事。陇西公曰：“五斗贼无将而自尊，无兵而自众，无食而自饱，无械而自攻，无谋而自诡，无纪而自从，国家之敝，与贼形相反。故贼志必逞，而大师无功，河南帅屡挫，或病及忧悸死。朝议以楚王镇宛洛，遂总师干，然石中丞在寿春，仅遏东面，而西南北境。无中丞者三其人。又豫州向无兵制，召募维艰，转饷已忧不足，间道易为贼所掠。甘君宜与王计，军旅之道，神明而变通之，毋泥于太平时庸臣病国之见，斯必有济耳。”烛生谢曰：“□见总帅，当以明公爱国苦语，□缕陈之！”陇西公亦起而拜曰：“国之大事，非甘君不能为。老夫即知之，而可与议者难其才也。先生能致此词，敢拜其辱。”烛生请餐竟即行，陇西公敦送始入。邬郁告以“仙霞岭下，闻有兵警，云是岛贼窜余，越帅不令闽人辄过，当诘奸宄，新长史又无军帖，奈何？”烛生曰：“彼诘岛贼，非诘乎岛之人，至自辩晰耳。”<br>&nbsp;&nbsp;　　一日抵岭下，数兵士拥烛生邬郁去，责供词。烛生笑曰：“是何难！”填《满江红》一词，依岳少保韵。　　问仆何人，闽中彦，风流未歇。论兵事，鸡笼城下，要追前烈。智瞽长鲸无二策，力清蜃刚三月。只今年，长史晋头衔，酬恩切。孔明卧，多风雪。张鲁叛，将翦灭。叹承平日久，金瓯无缺。望望难迷碧海梦，年年不化青泥血。更何妨，留滞著鞭人，疑相阙。<br>&nbsp;&nbsp;　　兵士以供词呈越帅，放之西行，由杭至苏。烛生谓邬郁曰：“闻虞山士人都元，能于兵者。盍访之？”乃相与登虞仲之墓，寻子游之井，问山下人都姓者。皆曰：“无之。”困憩虞山寺，道士逢迎礼甚恭。烛生问曰：“都元何往乎？”道士答以“邑之明府姓都，得毋是欤？”烛生曰：“是矣！”乃入邑求见，其令以疾辞。邬郁曰：“焉有闻名来访而以病解免者。”遂延入令室。烛生视其人，欠伸不绝，如有疾然。询其年，初未强仕。坐而问曰：“明府之闻望，流于宇内，何以尚少年也？”令答曰：“仆虽少，惟事技术，经济阙如，足下非甘鼎之客耶？何以知我？”烛生曰：“桑□今日来访，为甘君觅奇士也，愿借交可乎？”令忻然，各书姓名乡里，及官职齿次。<br>&nbsp;&nbsp;　　桑涬，字烛生，福州人。京兆府长史，年五十一。　　都元，字毛子，越州人，吴郡虞山尹，年三十九。<br>&nbsp;&nbsp;　　两人者，以心为香而不及焚旃檀。以目为誓而不必指杓日，以楮墨为拜稽而无事用身手。由是烛生谓毛子曰：“弟所为经济，殆无人不想望之，知其技术，亦有自来。非若为有为盈为泰者之无恒矣。”毛子曰：“夫技亦天道也，吾无缚鸡之力，而万夫不能挫一毫，谓之太初禁，术亦圣功也。吾非骑鹤之姿，而一息可以通六合，谓之抚辰纲，非妄言耳。”适城外以火灾告，烛生曰：“是处不啻有万夫，可以观太初禁矣。”毛子曰：“诺。”解衣袒而往，登屋拔其梁木，折十二椽，坠于人丛中。良久仍袒而出，发肤完善，腰以上无屐齿蹴踏迹，亦无烟火熏灼痕，神气闲暇，谓烛生曰：“吾出入其间，曾不知有皮骨，谁能见而损之？”烛生曰：“是真技矣。抚辰纲则何术哉。”毛子曰：“请就书室观古画幅可乎？”烛生从之入室，东北隅悬一古画，长三尺余，广才及尺耳。毛子曰：“吾入玩，兄但相从，无返顾。”见毛子身如巨蚁，游画图中，入树穴，从之者亦不觉其身之重也。出树穴，见陡立一阁。颜曰：“中燮。”有石火万道出阁后，射人毛发而不见焚烧，毛子曰：“此宅土天也，兄勿以为火。”窈窕行其下，得一阁颜曰：“北鏊。”赤白两气化为龙蛇，盘旋左右，而不见噬人。毛子曰：“此贮水天也，兄勿以为金。”从龙蛇处径穿一阁，颜曰：“南查。”高下皆树林，而直干无枝叶。毛子曰：“此咽火天也，兄勿以为木。”循树林斜转，飞出一阁，颜曰：“西垲。”黄尘从地下卷起，而不眯人目。毛子曰：“此纳金天也，兄勿以为土。”穷尘尽处虚悬一阁，颜曰：“东泷。”千条瀑布自上滴下。而衣履绝不沾濡。毛子曰：“此养木天也，兄勿以为水。”自瀑布中奔出，见毛子身如蝌蚪，从之者不觉其身之滞也。则两人俱在室东北隅，视前画幅乃一素纸耳。毛子问曰：“术何如？”烛生点首而不能语。邬郁请曰：“甘总帅之望长史也，则亦渴矣，愿速赴之。”烛生与毛子作别曰：“仆晤甘君，当以弟荐，诚以礼辟致，弟勿有遐心，四海幸甚。”毛子曰：“二十年留心济变之事，几与妖妄同称，即有薪传，未敢珍为鸿宝；尚嫌幅短，无能想彻华胥。惟此身可报知己，所志不求显名，长为散人，略异征士，抒其所见，晦若无闻，则于桑于甘，皆可迹相依而道相许。若兄之好爵是縻，于我何有矣！”烛生曰：“仆亦非仕进者，功成之日，从游于画图中耳！”遂拱手即去之。<br>&nbsp;&nbsp;　　至符离，烛生喟然曰：“嗟是战场，昔檀道济量沙唱筹之地。今天下一家，如万里长城者安在？”叹毕，野鸦乱噪，隐隐闻画角声。邬郁曰：“寿春较近矣，何军声不及吾黔营耶？”烛生曰：“中原无劲兵，虽石中丞不能养寿春士气，如甘君之步伐，岂易及也！”入寿州，适甘君以是日始至，相见大喜。甘君先为长史拜贺，方话别后事，问烛生曰：“周浮邱非长史师事者耶？”曰：“然！”甘君蹙然曰：“今乃在贼中，为之区策，非长史不能往招之，将使乐王子犷儿偕行耳。”烛生许诺，遂述陇西公所致词，且代征都毛子，乞与楚王谋，以书致毛子，使之挂冠自来，但勿奏朝廷何如。甘君拜谢起，且曰：“安得毛子而与之咨诹，陇西公所虑诸条，不难改观也。吾与石中丞见后，行还豫东大营，长史盍先去？”烛生与邬郁诣犷儿云：“甘君入石中丞幕。”各拜起，见榻上一叟，病而呻吟，中丞曰：“叟也入幕者三，其语多不可解。却之不去。且谓仆忘其弟子大恩，嗣后复逢扫地夫，则无渔人救死也。因卧病不肯药，其古之颠者欤？”甘君愕然曰：“刘老师将援中丞，是灭火真人之师。夫扫地夫即娄万赤，渔人即灭火真人，广州城外三十里之事，区君尝为鼎言之。斯病叟殆刘老师矣。”就榻前呼之。叟起，扶杖径去，不复有言：<br>&nbsp;&nbsp;　　海云漠漠树□□，□见长虹下饮潭。<br>&nbsp;&nbsp;　　国事不宜咨郑五，农功惟冀课朱三。　　笑声戛玉泉居左，梦影交柯郡在南。<br>&nbsp;&nbsp;　　闻道求贤新奉诏，谭天大口一掀髯。<br>&nbsp;&nbsp;　　友柏山农诠曰：<br>&nbsp;&nbsp;　　尾之孳毛之□与□，皆属鸟兽，尾生毛子，似皆以物言，读者无泥于人之见也。<br>&nbsp;&nbsp;　　连尾生之道，或尽于歌儿。都毛子之能，不遗于博士，四篇中又有同条共贯之理。<br>&nbsp;&nbsp;　　《毛颖传》中称：中书君管城子，附会过巧。犹不若兹之大书特书曰都毛子，庶乎质有其文。<br>&nbsp;&nbsp;　　唐人诗“高阁逼诸天”，极言阁之高，非诸天遂能集阁上也。今日阁上诸天，曾不知是阁也，刘向之所居欤？杨雄之所坠欤？而毛子其人者，都于向与雄之间，若何位置也？又不知是诸天也，为释氏之二十四乎？为天官家之九重乎？而毛子之阁上所行者，都在释氏天官家之外，奚以延缘也。<br>&nbsp;&nbsp;　　尾生之吐五岳，是胸中所本无，而能敷施之，高明之全体也。毛子之行诸天，是阁上所固有，而能践履之，中庸之极功也。至是如六爻之发挥，九叙之歌劝，其旨愈恬，其思益邃，奇书可易言哉！<br>						