　　○田水声遇吾师丈人<br><br>　　渊明尝闻田水声，倚杖久听。叹曰：“秫稻已秀，翠色染人。时剖胸襟，一洗荆棘，此水过吾师丈人矣。”（《渊明别传》）<br><br>　　○龙须友<br><br>　　郄诜射策第一，再拜其笔曰：“龙须友，使我至此。”后有贵人遗金龟并拔蕊石簪，咸与弟子，曰：“可市笔三百管。”退而藏之，贮以文锦，一千年后，犹当令子孙以名香礼之。（《龙须志》）　　○隐士衫<br><br>　　成芳隐麦林山，剥苎织布，为短桶衤阑宽袖之衣，著以酤酒，自称隐士衫。（《梁福庐陵记》）<br><br>　　○俗耳针砭诗肠鼓吹<br><br>　　戴春携双秧斗酒，人问何之？曰：“往听黄鹂声。此俗耳针砭诗肠鼓吹，汝知之乎？”（《高隐外书》）　　○半月履<br><br>　　赵廷芝，安成人。尝作半月履，乃裁千纹布为之。更托以精银，缜以纟蜡。唐辅明过之，因夺取以贮酒，已乃自饮。廷芝问之，辅明笑曰：“公器皿太微，此履有沧海之积耳。”（《妙丰居士安成记》）<br><br>　　○菱角巾<br><br>　　王邻，隐西山，顶菱角巾。又尝就人买菱，脱顶巾贮之。尝未遇而叹曰：“此巾名实相副矣。”（董慎《续豫章记》）<br><br>　　○大鲤五色<br><br>　　孙愿夜行横塘，见池中大鱼，映月吸水，移时不去。池外数步，有一小坎，正涵北斗，有虾蟆数十，共来饮啜。愿异之。明日，汰池中，惟有一大鲤，身已五色，复来坎所访求，虾蟆得三足者数。（冯玉云《金溪记》）<br><br>　　○烟姿玉骨<br><br>　　袁丰居宅后有六株梅，开时为邻屋烟气所烁，屋乃贫人所寄，丰即涂泥塞灶张幕蔽风。久之，拆去其屋，叹曰：“烟姿玉骨，世外佳人，但恨无倾城笑耳！即使妓秋蟾出比之，乃云可与比驱争先。然脂粉之徒，正当在后。”（张洞林《桂林志》）<br><br>　　○日精<br><br>　　陆展郎中见杨梅，叹曰：“此果恐是日精。然若无蜂儿采香，谁胜难和之味？”即以竹丝篮贮千枚，并茶花蜜送衡山道士。（常奉真《湘潭记》）<br><br>　　○火箸如两仪<br><br>　　朱符谓火箸如两仪，成变化不可缺一。本明大师在坐曰：“当以玉为之，贵能不热。”（李明之《衡山记》）<br><br>　　○羔羊挥泪　　程皓以铁床[A146]肉，肥膏见火则油焰淋漓，皓戏言曰：羔羊挥泪矣。”又云：“我以三十万钱偿铁匠，而得此奉养，岂不太过！”（方德远《金陵记》）<br><br>　　○屋龙更衣<br><br>　　饶子卿隐庐山康王谷，无瓦屋，代以茅茨。每年一易茅，谓之屋龙更衣。或时雨湿致漏，则以油幄承梁，坐于其下。初不愁叹。（十三贤共注《庐山记》）<br><br>　　○掌有卧蛇文　　傅咸掌有卧蛇文，指甲上隐起花草如雕刻，是以文章过人。（逍遥公《南康记》）<br><br>　　○栗木为关<br><br>　　凡门以栗木为关者，夜可以远盗。（《从容录》）<br><br>　　○九华半臂<br><br>　　关文衍为散骑常侍，画九华山图于匀绫半臂，号九华半臂。自云“令吾此身常在云泉之内。”（时逢《青阳记》）<br><br>　　○迁官面长额有光气<br><br>　　郭汾阳每迁官，则面长二寸，额有光气，事已乃复。（《陇王书》）<br><br>　　○壶中景<br><br>　　石崇砌上，就苔藓刻成百花，饰以金玉，曰：“壶中之景，不过如是。”（《耕桑偶记》）<br><br>　　○辨琴秦楚声<br><br>　　李龟年至岐王宅，闻琴声曰：“此秦声。”良久，又曰：“此楚声。”主人入问之，则前弹者，陇西沈妍也。后弹者，扬州薛满。二妓大服。乃赠之破红绡、蟾酥。龟年自负，强取妍秦音琵琶，捍拨而去。（《辨音集》）<br><br>　　○临光宴<br><br>　　正月十五夜，玄宗于常春殿张临光宴。白鹭转花，黄龙吐水，金凫，银燕，浮光洞，攒星阁，皆灯也。奏《月分光曲》，又撒闽江锦。荔支千万颗，令宫人争拾，多者赏以红圈帔、绿景衫。（《影灯记》）<br><br>　　○水松牌<br><br>　　李白游慈恩寺，寺僧用水松牌刷以吴胶粉，捧乞新诗。白为题讫，僧献玄沙钵、绿英梅、檀香笔、格兰缣、紫琼霜。（《海墨微言》）　　○泛春渠<br><br>　　汝阳王，取云梦石泛春渠以蓄酒。作金银龟鱼，浮沉其中，为酌酒具。自称酿王兼曲部尚书。（《醉仙图记》）<br><br>　　○百花狮子<br><br>　　曲江贵家游赏，则剪百花装成狮子相送。遗狮子有小连环，欲送则以蜀锦流苏，牵之唱曰：“春光且莫去，留与醉人看。”（《曲江春宴录》）<br><br>　　○桃花纸<br><br>　　杨炎在中书后阁，糊窗用桃花纸，涂以冰油，取其明甚。（《凤池编》）<br><br>　　○酒器九品<br><br>　　李适之有酒器九品：蓬莱盏、海川螺、舞仙盏、瓠子卮、幔卷荷、金蕉叶、玉蟾儿、醉刘伶、东溟样。蓬莱盏上有山，象三岛，注酒以山没为限。舞仙盏有关，捩酒满则仙人出舞，瑞香球子落盏外。（《逢原记》）　　○暖香满室如春　　宝云溪有僧舍，盛冬若客至，不燃薪火，暖香一炷，满室如春。人归，更取余烬。（《云林异景志》）　　○啼猿生蕨　　猿啼之地，蕨乃多。有每啼一声，遽生万茎。（《穷幽记》）<br><br>　　○买春钱<br><br>　　进士不第者，亲知供酒肉费，号买春钱。（《承平旧纂》）<br><br>　　○苦吟<br><br>　　孟浩然眉毫（一作毛）尽落；裴袖手，衣袖至穿；王维至，走入醋瓮，皆苦吟者也。（《诗源指诀》）<br><br>　　○蜕龙牙<br><br>　　取蜕龙牙一枚，手握之，临局自然机变横出，（《手参棋诀》）<br><br>　　○碎金面棋盘　　苏尚书八十犹参禅，大沩访之，以手拍碎金面棋盘，尚书寻有悟解。（《旧相禅学录》）　　○琴价与武库争先<br><br>　　嵇康抱琴访山涛，涛醉欲剖琴。康曰：“吾卖东阳旧业以得琴。乞尚书令河轮玉，截为徽货，所衣玉帘中单买缩丝为囊，论其价，与武库争先。汝欲剖之，吾从死矣。”（《金徽变化篇》）<br><br>　　○围棋夺造化<br><br>　　王勃围棋，率下四子，成一首诗。勃犹诧之，向人曰：“吾材夺造化，虽一时之间，百用亦可。”（《棋天洞览》）<br><br>　　○墨纹如履皮<br><br>　　墨纹如履皮，磨之有油晕者。一两可染三万笔。（成老伯《墨经》）<br><br>　　○换茶醒酒<br><br>　　乐天方入关，刘禹锡正病酒。禹锡乃馈菊苗齑芦菔，换取乐天六班茶二囊以醒酒。（《蛮瓯志》）<br><br>　　○肠胃文章映日<br><br>　　元稹为翰林承旨，朝退，行钟廊。时，初日映，九英梅隙光射，稹有气勃勃然。百僚望之曰：“岂肠胃文章，映日可见乎！”（《常朝录》）　　○天峰煤与绫文刺孰胜<br><br>　　卢杞与冯盛相遇于道，各携一囊。杞发盛囊，有墨一枚，杞大笑。盛正色曰：“天峰煤和针鱼脑，入金溪子手中，录《离骚》古本，比公日提绫文刺三百，为名利奴，顾当孰胜？”已而搜杞囊，果是三百刺。（《大唐龙髓记》）<br><br>　　○粥饲鸠<br><br>　　蔺先生，坐琴庄，食兰香粥。有鸠至阶上，先生以匙掷饲之，渐进至肩，遂尽此粥。后日，鸠以千百至，先生皆饲之。（《琴庄美事》）　　○花簪压损帽檐<br><br>　　梁绪梨花时，折花簪之，压损帽檐，至头不能举。（《祥云志》）<br><br>　　○翡翠指环　　何充妓于后阁，以翡翠指环换刺绣笔。充知，叹曰：“此物洞仙与吾，欲保长年之好。”乃令苍头急以蜻蜓幔赎之。（《妆楼记》）<br><br>　　○赤将军<br><br>　　哥舒翰有马，曰赤将军。翰爱之甚，常以朝章如其背。曰“过吾北林儿远矣。此骏材也。”（《马癖记》）　　○地脂<br><br>　　高展为并门判官。一日见砌间沫出，以手撮之，试涂一老吏面上，皱皮顿改，如少年色。展以谓必神药，问承天道士，答曰：“此名地脂，食之不死。”展乃发砖，已无所睹。（《方镇编年》）　　○胡麻啖犬<br><br>　　以胡麻啖犬，则光黑而骏，使猎必大获狐兔。又可得三十岁。（《好事集》）<br><br>　　○得意田<br><br>　　云阳段氏，值丰年则尽取金钱埋之，九里皆满，曰：“有得意田，遂可弃无用金。”（《丰年录》）