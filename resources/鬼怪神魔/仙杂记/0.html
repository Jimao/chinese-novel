　　○幽人笔<br><br>　　司空图陷于中条山，芟松枝为笔管，人问之，曰：“幽人笔正当如是。”（《汗漫录》）<br><br>　　○飞云履　　白乐天烧丹于庐山草堂，作飞云履，玄绫为质，四面以素绢作云朵，染以四选香，振履则如烟雾。乐天著示山中道友曰：“吾足下生云，计不久上升朱府矣。”（《樵人直说》）<br><br>　　○孙登琴<br><br>　　孙登琴遇雨必有响，如刃物声，竟因阴雨破作数截，有黑蛟踊去。（《金徽变化篇》）　　○棋声与律吕相应<br><br>　　元顺本棋枰声，与律吕相应。盖用响玉为盘，非有异术也。（《棋天洞览》）<br><br>　　○红白二墨<br><br>　　楚王灵夔使人造红白二墨为戏，及书写衣服，黑衣用白书，白衣用红书，自成一家。（《大唐龙髓记》）<br><br>　　○龙耳李　　崔奉国家一种李，肉厚而无核。识者曰：“天罚乖龙，必割其耳，耳血堕地，故生此李。”（《琴庄美事》）<br><br>　　○硫黄碗<br><br>　　元载饮食，冷物用硫黄碗，热物用泛水磁器。器有三千事。（《枢要录》）<br><br>　　○梦裁锦<br><br>　　萧颖士少梦有人授纸百番，开之皆是绣花。又梦裁锦，因此文思大进。（《文笔襟喉》）<br><br>　　○无尘子<br><br>　　方隐天门山，以棕榈叶拂书，号曰“无尘子”。月以酒脯祭之。（《高士春秋》）　　○惜春御史<br><br>　　穆宗每宫中花开，则以重顶帐蒙蔽栏槛，置惜春御史掌之，号曰“括香”。（《玉尘集》）　　○黑松使者<br><br>　　玄宗御案墨，曰“龙香剂”。一日，见墨上有小道士如蝇而行。上叱之，即呼万岁曰：“臣即墨之精，黑松使者也。凡世人有文者，其墨上皆有龙宾十二。”上神之，乃以墨分赐掌文官。（《陶家瓶余事》）<br><br>　　○柳神九烈君<br><br>　　李固言未第前，行古柳下，闻有弹指声，固言问之，应曰：“吾柳神九烈君。已用柳汁染子衣矣，科第无疑。果得蓝袍，当以枣糕祠我。”固言许之。未儿，状元及第。（《三峰集》）　　○六鼻镜生云烟<br><br>　　黄巢陷京城南，唐王氏有镜，六鼻常生云烟，照之，则左右前三方事皆见。王氏向京城照之，巢寇兵甲如在目前。上平都邑，以映日纱囊取入禁中。（《纂异记》）<br><br>　　○文星典吏<br><br>　　杜子美十余岁，梦人令采文于康水，觉而问人，此水在二十里外。乃往求之，见鹅冠童子告曰：“汝本文星典吏。天使汝下谪，为唐世文章海，九云诰已降，可于豆垅下取。”甫依其言，果得一石，金字曰：“诗王本在陈芳国，九夜扪之麟篆熟。声振扶桑享天福。”后因佩入葱市，归而飞火满室。有声曰：“邂逅吾秽，令汝文而不贵。”（《文览》）<br><br>　　○玄山印记<br><br>　　陈茂为尚书郎，每书信印记曰：“玄山典记”，又曰“玄山印”。捣朱矾，浇麝酒，闲则匣以镇犀，养以透云香，印书远数十里，香不断。印刻，胭脂木为之。（《玄山记》）<br><br>　　○水玉数珠<br><br>　　房次律弟子金图，十二岁时，次律徵问葛洪仙中事，以水玉（一云玄珠）数珠，手节之，凡两遍，近二百事，琅琅诵之不止，次律赏以转枝梨。（《童子通神集》）<br><br>　　○为梨花洗妆　　洛阳梨花时，人多携酒其下，曰为梨花洗妆。或至买树。（《唐余录》）<br><br>　　○笼桶衫柿油巾<br><br>　　杜甫在蜀，日以七金，买黄儿米半篮，细子鱼一串，笼桶衫柿油巾皆蜀人奉养之粗者。（《浣花旅地志》）<br><br>　　○石斧铭<br><br>　　玄针子得石斧铭，曰：天雷斧，速文步，敲石柱。子如其言。诗如蒸云，千步千首。（《清异志》）　　○棠木印　　张宝凡衣服采帛皆以所任官印印之，白黄物以墨，红黑物以粉，常曰：“此印贤於掌库远矣。”文字亦然。人收宝文以有棠木印者为真。（《张宝就印录》）<br><br>　　○凤窠群女<br><br>　　姑臧太守张宪使倡妓戴拂壶中锦仙裳，密粉淡妆，使侍阁下。奏书者，号传芳妓；酌酒者，号龙津女；传食者，号仙盘使；代书札者，号墨娥；按香者，号麝姬；掌诗藁者，号双清子。诸倡曰凤窠群女，又曰团云队曳云仙，亦佳话云。（《姑臧前后记》）<br><br>　　○地仙圆<br><br>　　虢州别驾窦淝，以当归为地仙圆，曰“使血海增光。”以枣木为杵臼，号“金刚骨”。（《三堂往事》）　　○凉物<br><br>　　房寿六月召客，坐糠竹簟，凭狐文几，编香藤为俎，刳椰子为杯，捣莲花制碧芳酒，调羊酪造含风，皆凉物也。寿劝吴田以辘轳瓮，田惧其深曰：“但见龙门溪水濯。”曲蘖肠耳！（《叩头录》）<br><br>　　○梅妆阁<br><br>　　郭元振落梅妆阁，有婢数十人。客至，则拖鸳鸯衤颉裙衫，一曲终，则赏以糖鸡卵，明其声也。宴罢，散九和握香。（《叙闻录》）<br><br>　　○洛阳岁节<br><br>　　洛阳人家，正旦，造丝鸡、蜡燕粉荔枝；正月十五日，造火蛾儿，食玉梁糕，寒食，装万花舆，煮杨花粥；端午，术羹、艾酒，以花丝楼阁插鬓，赠遗辟瘟扇；乞巧，使蜘蛛结万字造明星酒，装同心脍；重九，迎凉，脯羊肝饼，佩瘿木符；冬至，煎饣易，彩珠，戴一阳巾；除夜，铜刀刻门，埋小儿砚，点水盆灯；腊日，造脂花饣炎。（《金门岁节》）<br><br>　　○梅檀寺春秋二会<br><br>　　梅檀寺悟本书春秋二会，敛牛乳为龙，华饭供献，结彩钱为幡盖，设客以吴兴，脔团糟授戒者，施以般若钱。求男者，解密珠挡。（《僧国逸录》）<br><br>　　○搔首问青天　　李白登华山落雁峰，曰：“此山最高，呼吸之气想通天帝座矣。恨不携谢惊人诗来，搔首问青天耳！”（《搔首集》）<br><br>　　○清高门户<br><br>　　乐天语人曰：“吾已脱去利名枷锁，开清高门户，但莲龛子母丹，不知何时可成？”（《自庆传》）　　○午桥庄　　裴令临终，告门人曰：“吾死无所系，但午桥庄松云岭未成，软碧池绣尾鱼未长，《汉书》未终篇，为可恨尔！”（《晋公遗语》）<br><br>　　○养砚墨笔纸<br><br>　　养笔，以硫黄酒舒其毫；养纸，以芙蓉粉借其色；养砚，以文绫盖，贵乎隔尘；养墨，以豹皮囊，贵乎远湿。逢溪子遵之。（《文房宝饰》）<br><br>　　○迷香洞<br><br>　　史凤，宣城妓也，待客以等差。甚异者，有迷香洞、神鸡枕、锁莲灯；次则交红被、传香枕、八分羹；下列不相见，以闭门羹待之。使人致语曰：“请公梦中来。”冯垂客于凤，罄囊，有铜钱三十万，尽纳，得至迷香洞。题九迷诗于照春屏而归。（《常新录》）<br><br>　　○袖里春　　玄宗为太子时，爱妾号鸾儿，多从中贵董逍遥微行。以轻罗造梨花散蕊，以月麟香，号袖里春。所至暗遗之。（《史讳录》）　　○金凤凰<br><br>　　周光禄诸妓，掠鬓用郁金油，傅面用龙消粉，染衣以沈香水。月终，人赏金凤凰一只。（《传芳略记》）<br><br>　　○三贤松<br><br>　　朝真观九星院，有三贤松三株，如古君子。梁阁老妓英奴，以丽水囊贮香游之，不数日，松皆半枯。（《事略》）<br><br>　　○芋魁遭遇<br><br>　　李华烧三城绝品炭，以龙脑裹芋魁煨之。击炉曰：“芋魁遭遇矣。”（《三贤典语》）<br><br>　　○山神以丰年相报<br><br>　　琴叟耕凤岭之田，以虎纹巾裹犁。推之曰：“劳吾躬耕，山神必以丰年相报。”已而果然。（《凤翔退耕传》）<br><br>　　○绾龙台<br><br>　　李神遇以枫溪铁造绾龙台，为宴灯，花灯八层，间以三缝锦衤票，点紫菱，油燃凤缕。（疑尚缺文。出《捃摭精华》）<br><br>　　○吴兴米<br><br>　　吴兴米，炊之甑香；白马豆，食之齿醉。虢国夫人厨吏邓连，以此米捣为透花糍，以豆洗皮作灵沙霍，以供翠鸳堂。（《品物类聚记》）　　○扫露明轩<br><br>　　王施避巢冠入天台山，主人贺理以牛粥练《户吊》。施谢曰：“公乃命司延我光景，当为扫露明轩，永为明公下吏。”（《芳贤传》）　　○吞云梦泽<br><br>　　张曲江语人曰：“学者常想胸次吞云梦泽，笔头涌若耶溪；量既并包，文亦浩瀚。”（《徵文玉井》）