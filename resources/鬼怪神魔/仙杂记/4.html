　　○笔描窗竹影<br><br>　　宗测乐闲静好松竹，尝见日筛竹影上窗，以笔备描之。（《常新录》）<br><br>　　○糖蜜莫逆交　　陈得蜀糖，辄以蜜浇之，曰：“与蜜本莫逆交。”（《传芳略记》）<br><br>　　○风月常新印宫人臂<br><br>　　明皇开元初，宫人被进御者，日印选以绸缪，记印于臂上，文曰“风月常新”。印毕，渍以桂红膏，则水洗，色不退。（《史讳录》）　　○念金轮咒<br><br>　　敲两耳，服桂心丸，念金轮咒，则所思之人不以存没，是夜必梦见之。（《事略》）<br><br>　　○水晶环渡舟<br><br>　　萧整尝登陆浑沙洲，忽水涨不得下，急呼村童，折尘尾、水晶环与之，渡舟而过。（《三贤典诰》）<br><br>　　○鸣牙饼<br><br>　　许康年谒刘逊，赠逊鸣牙饼千枚，曰：“虽微物也，助厨中两日之费。”（《退耕传》）<br><br>　　○棠棣之好<br><br>　　李初直遇与人相知，则曰：“棠棣之好，何以过此？”喜庆倍常。（《叙闻录》）<br><br>　　○金兰簿<br><br>　　戴弘正每得密友一人，则书于编简，焚香告祖考，号为金兰簿。（《宣武盛事》）　　○鸭卵成花<br><br>　　向声能于铛中，以手拨鸭卵成花。（《河中记》）　　○烛围<br><br>　　韦陟家宴，使每婢执一烛，四面行立，人呼为烛围。（《长安后记》）<br><br>　　○宴客典斟<br><br>　　陈无咎宴客，一客用一婢典斟。必十二斟而后使满，以尽诚敬之道。（《洛都要记》）<br><br>　　○金牌盈座　　河间王夜饮，妓女讴歌。一曲下一金牌，席终金牌盈座。（《丰盈传》）　　○聚香团<br><br>　　扬州太守仲端，畏妻不敢延客。谢廷皓谒之，坐久饥甚，端入内，袖聚香团啖之。（《扬州事迹》）<br><br>　　○待阙鸳鸯社<br><br>　　朱子春未婚，先开房室，帷帐甚丽，以待其事。旁人谓之“待阙鸳鸯社。”（《妆楼记》）<br><br>　　○笑春红<br><br>　　阆州参军黄涉婢曰笑春红，死，涉念之。泪洒犀帘，至皆捐坏。（《蜀普录》）<br><br>　　○二花<br><br>　　阮文姬插鬓用杏花，陶溥公呼曰“二花”。（《河东备录》）<br><br>　　○三鹿郡公　　袁利见为性顽犷，方棠谓袁生已封“三鹿郡公”。盖讥其太粗疏也。（《幽燕记》）<br><br>　　○昆仑玉盏<br><br>　　宇文卓方执昆仑玉盏，听左丞檀超高谈，不觉坠地。（《青州杂记》）<br><br>　　○坐间牡丹花<br><br>　　宋语常带华藻，李孺安曰：“时方三月，坐间生无数牡丹花矣。”（《邺郡名录》）　　○杜鹃唤归　　石谊未娶，闻杜鹃唤归，叹曰：“此物催人使归，使我何所归耶？”（《金台录》）<br><br>　　○遇河神<br><br>　　顾希微，开成二年遇河神屈莫多曰：“更二千年，大江所在堤岸，当崩沙九里。”（《禹功记》）<br><br>　　○口吻生花<br><br>　　张祜苦吟，妻孥唤之不应。以责祜，祜曰：“吾方口吻生花，岂恤汝辈！”（《白氏金锁》）<br><br>　　○赠诗胜烂黄鱼<br><br>　　皇甫夤谒韩愈，愈赠以诗。夤退有言，怒愈不为置酒。愈曰：“岂不胜以烂黄鱼待汝耶！”（《续钟嵘句眼》）<br><br>　　○折箸不休<br><br>　　山涛酒后哺啜，折箸不休。（《酒中玄》）<br><br>　　○防风粥<br><br>　　白居易在翰林，赐防风粥一瓯。剔取防风得五合余，食之口香七日。（《金銮密记》）<br><br>　　○食蝤蛑<br><br>　　鹿宜孙食蝤蛑，炙于寿阳瓮中，顿进数器。（《止戈集》）<br><br>　　○群公对雪　　群公对雪，尚隆之曰：“面堆金井，谁调汤饼？”吴永素曰：“玉满天山，难刻佩环！”坐间服其韵精。（《姑臧记》）<br><br>　　○屋瓦皆镂<br><br>　　余宗伯屋瓦皆镂窍穴千百，雨则散如真珠。用陈留瓦则坚而易镂。（《三堂往事》）　　○三年不见羊角　　皮蕃去北，而复来鄱阳，食竹笋，曰：“三年不见羊角，哀矣。”（《叩头录》）<br><br>　　○采星盆<br><br>　　嵇昌蓄采星盆，夏月渍果，则倍冷。（《叙闻录》）<br><br>　　○作剪刀<br><br>　　姑园铁作剪刀，以苜蓿根粉养之，裁衣则尽成。墨界不用人手而自行。（《搔首集》）<br><br>　　○左捻巾拭面　　阳华用左捻巾拭面，倍有光彩。（《自庆传》）<br><br>　　○碑石<br><br>　　李辅国葬父，碑石用豆屑一千团，磨莹如紫玉。碑字四面，镌葵花三百朵。（《晋公遗语》）<br><br>　　○清纸<br><br>　　以竹梢甘露和天南星渍纸，一宿裁之，刀去如飞。（《文房宝饰》）<br><br>　　○除夜叹老<br><br>　　裴度除夜叹老，迨晓不寐。炉中商陆火，凡数添也。（《金门岁节》）<br><br>　　○印普贤象<br><br>　　玄奘以回锋纸印普贤象，施于四众。每岁五驮无余。（《僧园逸录》）<br><br>　　○三辰酒<br><br>　　玄宗置麴清潭，砌以银砖，泥以石粉，贮三辰酒一万车，以赐当制学士等。（《史讳录》）<br><br>　　○桑木根可作沉香想<br><br>　　裴休得桑木根曰：“若作沉香想之，更无异相。虽对沉水香，反作桑根想，终不闻香气。诸相从心起也。”（《常新录》）　　○皂盖能与日轮争功<br><br>　　韩愈刺潮州，尝暑中出，张皂盖。归而喜曰：“此物能与日轮争功，岂细事耶！”（《传芳略记》）<br><br>　　○雷门四老石<br><br>　　王维辋川林下坐，用雷门四老石，灯灭则石中钻火。（《事略》）<br><br>　　○握麦芒刁字　　牛僧孺进士时，常握麦芒刁字。有缪误，随手删割点定。（《三贤典略》）<br><br>　　○麒麟草　　元和时，馆阁汤饮待学士者，煎麒麟草。（《凤翔退耕传》）<br><br>　　○鱼藻洞<br><br>　　鱼朝恩有洞房，四壁夹安琉璃板，中贮江水及萍藻，诸色虾，号鱼藻洞。（《南康记》）<br><br>　　○鼻出黄胶<br><br>　　贺知章忽鼻出黄胶数盆，医者谓饮酒之过。（《从容录》）<br><br>　　○数米而食<br><br>　　沈休文羸劣多病，日数米而食，羹不过一箸。（《青阳记》）<br><br>　　○庐墓日影为之不移　　邓寅庐墓坟土未乾，日影为之不移。（《垅上记》）<br><br>　　○饲牛以天麻饭　　青齐间遇春耕，则饲牛以天麻饭，仍用锦缕系于角上。（《耕桑偶记》）<br><br>　　○高丽丝结<br><br>　　张均妓多丽，弹琵琶曲，顶上有高丽丝结。赵诗争夺，致伤二指。（《辨音集》）<br><br>　　○元夜食牛肺犯天枢使<br><br>　　梁邺上元后，忽发变如血。卜曰：“元夜食牛肺，犯天枢巡使。夜行祷谢，可免。”（《影灯记》）<br><br>　　○菖蒲成狮子鸾凤状　　僧普寂大好菖蒲，房中以菖蒲种成狮子、鸾凤、仙人之状。（《海墨微言》）<br><br>　　○鸭肝猪肚<br><br>　　王缙饮酒，非鸭肝猪肚，箸辄不举。（《醉仙图记》）<br><br>　　○吞花卧酒<br><br>　　虞松方春，以谓握月担风，且留后日吞花卧酒，不可过时。（《曲江春宴录》）<br><br>　　○庭椿不染风<br><br>　　卢携梦人赠句曰：“若问登庸日，庭椿不染风。”初，不解其言。后数年，携拜相，庭下古椿一株，虽狂风骤雨，不湿不摇。（《凤池编》）<br><br>　　○屋窍如七星<br><br>　　郑广文屋室破漏，自下望之，窍如七星。（《逢原记》）　　○日用斗面为糊以供缄封　　顺宗时，刘禹锡干预大权，门吏接书尺，日数千。禹锡一一报谢，绿珠盆中，日用面一斗为糊，以供缄封。（《宣武盛事》）<br><br>　　○面如枣核而中空<br><br>　　杨埏游王钅共家，食一物如枣核，而中空，其实面也。埏询其法，钅共笑而不言。（《河中记》）