　　○一杯羹三万钱<br><br>　　李德裕奢侈，每食一杯羹，其费约钱三万。杂珠玉、宝贝雄黄、朱砂煎汁为之，过三煎即弃其滓。（《博异志》）<br><br>　　○缣系南山树<br><br>　　明皇问富人王元宝、家财多少？对曰：“请以一缣系陛下南山树，南山树尽，臣缣未穷。”（同上）<br><br>　　○心织笔耕<br><br>　　《翰林盛事》云，王勃所至，请托为文，金帛丰积。人谓“心织笔耕”。（《北里志》）<br><br>　　○燕奴<br><br>　　有卫士于腕间出弹子二丸，皆五色。叱令变化，即化双燕飞腾，名燕奴。又令变，即二小剑交系，须臾，复为丸入腕中。（《洞微志》）<br><br>　　○三斗烂肠<br><br>　　殷洪远云：周旦腹中有三斗烂肠。（《金楼子》）<br><br>　　○金菜玉蔬<br><br>　　始皇遣徐福入海，求金菜玉蔬并一寸椹。（同上）　　○无肠公子<br><br>　　蟹曰无肠公子。龟曰先知君。（缺）<br><br>　　○骇鸡犀　　通天犀中有白纹如丝者，置米其上，以饲鸡，鸡见惊走，名“骇鸡犀”。刻为鱼形，持入水，水辄开。（《抱朴子》）<br><br>　　○天鼓　　雷曰天鼓。雷神曰雷公。（同上）<br><br>　　○虎狼麋鹿狐鼠称呼　　山中寅日称虞吏者，虎也；称当路君者，狼也；称东王父者，麋也；西王母者，鹿也；成阳公者，狐也；社君者，鼠也。（同上）<br><br>　　○鹊巢獭穴<br><br>　　鹊巢知风之所起，獭穴知水之高下；晖日知晏（鸩鸟也），阴谐知雨（鸠也）。（《淮南子》）<br><br>　　○灵运须<br><br>　　谢灵运美须，临刑施南海祗洹寺，为维摩诘须，寺中宝惜。中宗时，安乐公主五日斗百草，遣人取之，仍剪弃其余。（《国史纂异》）<br><br>　　○没了期<br><br>　　钱Α封吴越王，工役大兴，士卒嗟怨。或夜书府门曰：“没了期，没了期！修城才了，又开池。”Α出见之，命吏书曰：“没了期，没了期！春衣才了，又冬衣。”嗟怨顿息。（《五代史补》）<br><br>　　○拔钉钱　　赵在礼在宋州，所为不法，百姓苦之。一日制下，移镇永兴，百姓相贺曰：“眼中拔却钉矣！可不快哉！”在礼闻之，上表乞还镇，朝廷许之。在礼每口率钱一千，号“拔钉钱”，遂获百万。（同上）<br><br>　　○釜中龙<br><br>　　南唐时，有苍头持龙水图来货，或得之，将练为衣。忽釜中云蒸起，见二龙腾跃，穿壁而去。（同上）　　○黄纸写敕　　贞观中，太宗诏用麻纸写敕诏。高宗以白纸多虫蛀，尚书省颁下州县，并用黄纸。（同上）<br><br>　　○食玉炊桂<br><br>　　苏秦之楚，三日乃得见王。辞行，王曰：“曾不少留”。对曰：“楚国食贵于玉，薪贵于桂，谒者难得见如鬼，王难得见如天帝。臣食玉炊桂，因鬼见帝。”王曰：“闻命矣。”（《战国策》）<br><br>　　○鹬蚌　　赵旦伐燕，苏代为燕谓惠王曰：“臣过易水，蚌方出曝，而鹬啄其肉。蚌合而箝其啄，鹬曰：‘今日不雨，明日不雨，即有死蚌。’蚌曰：‘今日不出，明日不出，必有死鹬。’两不相合，渔者得而并之。”（同上）　　○嫠妇<br><br>　　鲁人有独处室者，邻之嫠妇（寡妇也）亦独处。夜暴风雨，嫠妇室坏，趋而托焉。鲁人闭户曰：“男女不六十不同居，今子幼，吾亦幼，是以不敢纳。”妇曰：“何不学柳下惠，煦妪不逮门之女？”鲁人曰：“下惠则可，吾固不可。吾将以吾之不可，学下惠之可。”（《孔子家语》）<br><br>　　○螳螂搏轮<br><br>　　齐庄公出猎，有螳螂举足，将搏其轮。御曰：‘呲虫知进而不知退，不量力而轻就敌。”庄公曰：“以为人必为天下勇士矣。”于是回车而避之，而勇士归之。（同上）<br><br>　　○铜鹤樽　　韩王元嘉有一铜鹤樽，背上注酒，则一足倚。满则正，不满则倾侧。（《朝野佥载》）<br><br>　　○鹊尾杓<br><br>　　陈思王有鹊尾杓，柄长而直，置之酒樽。凡王欲劝饮者，呼之则尾指其人。（同上）<br><br>　　○麒麟楦　　唐杨炯，每呼朝士为麒麟楦。或问之，曰：“今假弄麒麟者，必修饰其形，覆之驴上，宛然异物。及去其皮，还是驴耳，无德而朱紫，何以异是？”（同上）<br><br>　　○喙长三尺手重五斤<br><br>　　陆余庆为洛州长史，善论事，而缪于决判。时嘲之曰：“说事即喙长三尺，判事则手重五斤。”（同上）<br><br>　　○鹤鸣鸡树<br><br>　　凤阁侍郎杜景俭，文章知识并高远，时号“鹤鸣鸡树”。（同上）<br><br>　　○鸠集凤池<br><br>　　王及善才行膺猥，为内史，号“鸠集凤池”。（同上）<br><br>　　○金刚舞夜义歌<br><br>　　隋诸葛昂高瓒，争为豪侈。昂屈瓒，串长八赤饼，阔丈余，饣炎粗如柱，酒行，自作《金刚舞》以送之。瓒复屈昂，以车行酒，马行肉，碓斩，碾蒜齑，自唱《夜义歌》以送之。其角胜如此。（同上）<br><br>　　○金玉阶　　明光殿，金玉珠玑为帘箔，金玉阶，昼夜光明在桂宫中。（《三辅黄图》）<br><br>　　○传座<br><br>　　长安风俗，元日以后，递饮食相邀，号“传座”。（《南部新书》）<br><br>　　○宝苗<br><br>　　山中有葱，下必有银；有薤，下必有金；有姜，下必有铜、锡；山中有玉者，木旁枝下垂，谓之“宝苗”。（缺）<br><br>　　○筑糠三尺<br><br>　　新罗人泛海漂堕鬼国。鬼执之曰：“汝能与我筑糠三尺乎？汝欲处长一丈乎？”其人请筑，久不成。乃为鬼拔其鼻如象。（《酉阳杂俎》）　　○翻绰入水<br><br>　　玄宗尝令左右提翻绰入池水中，复出曰：“向见屈原笑臣：‘尔遭逢圣明，何亦至此。’”（同上）<br><br>　　○龙巢翻<br><br>　　夷陵江或浮大木，蔽塞水面，土人谓之“龙巢翻”。（《北梦琐言》）<br><br>　　○见李思戒<br><br>　　明宗不豫，冯道入间，因指果实曰：“如食桃不康，他日见李思戒”。（同上）　　○一步一计<br><br>　　李克用入魏博，觇之城上有旗帜来往。晋王曰：“刘一步一计。”更令审探，果缚刍为人，缚旗于上，以驴负之，循城而行。军遁己二日矣。（同上）<br><br>　　○通神钱<br><br>　　张延赏判度支，有狱颇冤滥。公召吏严戒，旬日须了。明日案上有小帖子，曰：“钱三万贯，乞不问此狱。”公亦怒，更促之。明日帖子云：“五万贯。”公亦怒，明日复见帖子曰：“钱十万贯”。遂止不问。所亲问之，公曰：“钱至十万，通神矣。无不可为之事，吾惧及祸，不得不止也。”（《幽闲鼓吹》）　　○九花虬<br><br>　　代宗时，范阳贡马，额高九寸，真虬龙也。身被五花纹，号“九花虬”。后以赐郭子仪。（《杜阳杂编》）<br><br>　　○上清珠<br><br>　　开元初，宾国王贡上清珠，光照一室，有仙人玉女云鹤摇动其中。有水旱兵革之灾，虔视无不应验。（同上）<br><br>　　○急泪<br><br>　　宋世祖谓刘德愿曰：“卿哭贵妃，悲者当厚赏。”德愿应声恸哭，抚膺擗踊，涕泗交流。上甚悦，故用豫州刺史，以赏之。上又令医术人羊志哭贵妃，志亦呜咽极悲。他日有问志者，曰：“卿那得此副急泪？”志曰：“我尔日自哭亡妾耳。”（《通鉴》）<br><br>　　○五花馆<br><br>　　荆南旧有五花馆，待宾之上地也。故汉上成纳诗曰：“不是上台怜姓字，五花宾馆敢从容。”（《南部新书》）<br><br>　　○乌龙<br><br>　　会稽人张然，滞役，经年不归。妇与奴私通，然养一狗，名曰“乌龙”。后然归，奴惧事觉，欲谋杀然，狗注睛视奴，奴方兴手，乌龙荡奴。奴失刀仗，然取刀杀奴。（《续搜神记》）<br><br>　　○须髯如戟<br><br>　　山阴公主淫恣，悦褚彦回，以白帝。帝召彦回，上阁宿十日。公主夜就之，备见逼迫。彦回整身而立，从夕至晓，略不移志。公主谓曰：“君须髯如戟，何无丈夫意？”彦回曰：“回虽不敏，何敢首为乱阶？”（《通鉴》）<br><br>　　○田舍翁十斛麦　　李入见，上问之曰：“朕欲立武昭仪为后，褚遂良固执，以为不可。遂良既顾命大臣，事当且已乎？”对曰：“此陛下家事，何必更问外人？”上意遂决。许敬宗宣言于朝曰：“田舍翁多收十斛麦，尚欲易妇，况天子立后，何豫诸人事而妄生议乎！”（同上）<br><br>　　○赤凤凰<br><br>　　后所通宫奴燕赤凤者，雄捷能超楼阁，兼通昭仪。十月五日，宫中故事，上灵女庙，吹埙、击鼓、连臂踏歌《赤凤凰来》曲。后曰：“赤凤凰为谁来？”昭仪曰：“赤凤为姊来，宁为他人乎？”后怒，以杯掷昭仪裙曰：“鼠子能噬人乎？”昭仪曰：“穿其裙，见其私足矣！安在噬人乎？”帝微闻其事，以问昭仪。昭仪曰：“以汉家火德，故以帝为赤凤。”帝信之，大悦。（《赵后外传》）