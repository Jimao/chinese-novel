　　○读书数真珠以记<br><br>　　于授幼时，家以绿真珠胜为帘押，授读书数真珠以记。日辄一遍。（《长安后记》）<br><br>　　○竹粉汤<br><br>　　夏侯钺谒卢怀慎，坐终日，得竹粉汤一盏。（《洛都要纪》）<br><br>　　○蜀中厚朴<br><br>　　蜀中厚朴，若酒后采之，紫色荡散，用辄无力。（《穷幽记》）<br><br>　　○碎锦坊<br><br>　　晋公午桥庄，有文杏百株，其处立碎锦坊。（《曹林异景》）<br><br>　　○百年歌<br><br>　　李观作《百年歌》，王请其法。观向弹指曰：“遗子爪甲清尘，庶几文思有加。”（《诗源指诀》）<br><br>　　○梦青龙吐棋经<br><br>　　王积薪梦青龙吐《棋经》九部授己，其艺顿精。（《棋诀》）　　○白眼蜂<br><br>　　蚕退之后多为乾腊，货之。开元中春末，两市多白眼蜂，如山，市人以此卜丝帛之丰歉。（《丰宁传》）　　○安石榴<br><br>　　李汉碎胡玛瑙，盘盛送王莒曰：“安石榴”。莒见之，不疑。既食，乃觉。（《扬州事迹》）<br><br>　　○嗜鸭腊　　彭几嗜鸭腊，未曝前三日，置镇石之下，时所共服。（《蜀昔录》）<br><br>　　○壬癸席<br><br>　　申王谓猪既供餐，不宜处于秽处。乃以毡龛粟粥待之，取其毛刷净，令巧工织壬癸席，滑而且凉。（《河东备录》）<br><br>　　○敛诸妓钗钿以记意<br><br>　　金城多美妓，贺兰剑曰：“吾既临人，私情难展。”遇宴饮则敛夺诸妓钗钿，退以记意。（《金城记》）<br><br>　　○沈秘景符<br><br>　　禹导河之际，沈秘景符，以镇五千之水患，后人赖焉。（《禹功记》）<br><br>　　○沙上玩味成诗<br><br>　　柳宗元吟《春水如蓝》诗，久之不成。乃取九脚床于池边，沙上玩味终日，仅能成篇。（《白氏金锁》）<br><br>　　○吟诗落齿　　谢灵运半日吟诗百篇，顿落十二齿。（《续钟嵘句眼》）<br><br>　　○绿牝鞍　　处士富麟翁，从县令芮通源游兰居寺，通源给以绿牝鞍。（《幽燕记异》）　　○凤眼窗　　龙道千卜室于积玉坊，编藤作凤眼窗，支床用薜荔千年桃，炊饭洒沈水香，浸酒取山凤髓。（《青州杂记》）<br><br>　　○巨栗壳为杯<br><br>　　邺中产巨栗，脱其壳，可以为杯。（《邺郡名录》）<br><br>　　○眉分九聚　　朱Г眉分九聚，相者告以大贵。Г信之。（《金台录》）　　○洞天瓶<br><br>　　虢国夫人就屋梁上悬鹿肠于半空，筵宴则使人从屋上注酒于肠中，结其端，欲饮则解开，注于杯中。号“洞天圣酒将军”，又曰“洞天瓶”。（《酒中玄》）<br><br>　　○赐成象殿茶果<br><br>　　金銮故例，翰林当直学士，春晚困，则日赐成象殿茶果。（《金銮密记》）<br><br>　　○冰雪至夏价等金璧<br><br>　　长安冰雪至夏月，则价等金璧。白少傅诗名动于闾阎，每需冰雪，论筐取之，不复偿价，日日如是。（《止戈集》）<br><br>　　○蛙台　　桂林风俗，日日食蛙。有来中朝为御史者，朝士戏之曰：“汝之居非乌台，乃蛙台也。”御史答曰：“此非蛙，名圭虫而已。然较圭虫之奉养，岂不胜于黑面郎哉！”黑面郎谓猪也。朝士大赧而退。（《承平旧纂》）<br><br>　　○弃官求道<br><br>　　丁系自尚书郎参灵度禅师，弃官修道，日食脱粟二升，诸僧钵水一盂。夏月夜禅，虽飞蚊咂食，终不摇动。坐夏既满，面为破烂。（《旧相禅学录》）　　○携琴就松风涧响之间<br><br>　　段由夫携琴就松风涧响之间，曰：“三者皆自然之声，正合类聚。”羊昙节以金缕羊要之，曲终不去。（《金徽变化篇》）<br><br>　　○出游必携围棋短具<br><br>　　王积薪每出游，必携围棋短具，画纸为局，与棋子并盛竹筒中，系于车辕马鬣间。道上虽遇匹夫，亦与对手。胜则征饼饵牛酒，取饱而去。（《棋天洞览》）<br><br>　　○墨难减者万金不换<br><br>　　凡墨日用之一岁，磨减半寸者，万金不换，然至难得。（《成老相墨经》）<br><br>　　○收茶三等<br><br>　　觉林院志崇收茶三等。待客以惊雷荚，自奉以萱草带，供佛以紫茸香。盖最上以供佛，而最下以自奉也。客赴茶者，皆以油囊盛余沥以归。（《蛮瓯志》）<br><br>　　○笏囊笏架<br><br>　　会昌以来，宰相朝则有笏架。入禁中，逐门传送至殿前。朝罢，则置于架上。百寮则各有笏囊，亲吏持之。（《常朝录》）<br><br>　　○徐峰善棋<br><br>　　徐峰善棋，段成式欲尽穷其术。峰曰：“子若以墨狻猊与我，当使子过我十倍。”（《大唐龙髓记》）<br><br>　　○瞬碧侯<br><br>　　琴庄有溶溶轩，轩前皆池地也。度池得回筇磴上自在峰，蔺先生日往峰上采蕨。蕨生九股，以酿醋异常。守臣取进之，封峰曰：“瞬碧侯。”（《琴庄美事》）<br><br>　　○钱龙宴<br><br>　　洛阳人有妓乐者，三月三日结钱为龙为帘，作钱龙宴。四围则撒真珠，厚盈数寸，以斑螺令妓女酌之，仍各具数，得双煮为吉。妓乃作双珠宴，以劳主人。又各令作饧缓带，以一丸饧舒之，可长三尺者，赏金菱角；不能者，罚酒。（《妆楼记》）<br><br>　　○王武子好马<br><br>　　王武子好马，非马不行。正旦则柳叶金障泥，上元则满月鞯，清明则剪水鞭，重午则笼娇皮；八月中秋则玉珑络头。重阳则蝉儿登，春秋社则涂金鞍，冬至则嘶风登，除日则药王鞍。每节日则喂马以明纱豆、蔷薇草。（《马癖记》）<br><br>　　○鸾手校尉　　钱Α镇吴越，尊贤渴士，使名画工二三十人在。沿江号“鸾手校尉”。伺北方士子流移来者，咸写貌以闻，择清俊福厚者用之。胡岳方渡江，画工以貌奏。Α见之，叹曰：“面有银光，奇士也。”时即召见。（《方镇编年》）<br><br>　　○剪刀面月儿羹<br><br>　　柳公权以隔风纱作龙城记。及入朝，名品号锦样书以进。上方御剪刀面、月儿羹，即命分赐。（《字锦》）　　○玄禄<br><br>　　老子始生，其母名之曰“玄禄”。（《集真记》）<br><br>　　○大雅之文　　柳宗元得韩愈所寄诗，先以蔷薇露盥手，薰玉蕤香，后发读。曰：“大雅之文，正当如是。”（《好事集》）<br><br>　　○二仪饼<br><br>　　开元中，长安物价大减。两市卖二仪饼，一钱数对；胡桃灸，十钱一半。（《丰年录》）<br><br>　　○槐胶弹子<br><br>　　李少微，子女颇多。每朝退，于亭榭散槐胶弹子数百枚，令诸小儿争取之，以为戏笑。终日不倦，戏已，复收于箧。（《放怀集》）<br><br>　　○酒神<br><br>　　酒席之上，九吐而不减其量者，为酒神。（《醉录》）<br><br>　　○九芒珠<br><br>　　王武子以九芒珠穿为纫索，编华架用之，每月洗以鲤鱼涎。（《捃拾菁华》）<br><br>　　○石绿镜台<br><br>　　张燕公有石绿镜台，得自明川道士。玄宗闻其有异，取以精炭十车烧之，不变乃已。（《类聚记》）<br><br>　　○自课庵<br><br>　　全子栖每为文，则入自课庵，一文必三草。及十年之后，悟其浅近，必尽付于火。生平凡三焚文集。（《征文玉井》）<br><br>　　○渊明拜火　　陶渊明日用铜钵煮粥，为二食具。遇发火，则再拜曰：“非有是火，何以充腹？”（《渊明别传》）<br><br>　　○笔封九锡<br><br>　　薛稷为笔封九锡，拜墨曹都统，黑水郡王兼毛州刺史。（《龙须志》）<br><br>　　○墨封九锡　　稷又为墨封九锡，拜松燕督护、玄香太守兼亳州诸郡平章事。是日，墨吐异气，结成楼台状。邻里来观，食久乃灭。（《纂异记》）　　○纸封九锡<br><br>　　稷又为纸封九锡，拜楮国公、白州刺史、统领万字军界道中郎将。（《事略》）<br><br>　　○砚封九锡<br><br>　　稷又为砚封九锡，拜离石乡侯、使持节即墨军事长史兼铁面尚书。（《凤翔退耕传》）<br><br>　　○为花树洗疮止痛　　郭文在山间，有石榴杨梅等花为樵牧所伤殆甚，卖簪沽酒以浇花树。人问之，曰：“为二子洗疮止痛。”（《芳贤传》）