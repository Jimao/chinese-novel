　　○蕤宾铁<br><br>　　乐工廉郊师于曹纲。纲曰：“教授人多矣，未有此性灵弟子也！”郊常池止弹《蕤宾调》，忽闻茭荷间有物跳跃出岸，乃方响一片，有知者识是“蕤宾铁”也。指拨精妙，致律吕相应，物类相感耳！（《琵琶录》）<br><br>　　○截镫留鞭<br><br>　　姚崇牧荆州，受代日，阖境民泣抚马首，截镫留鞭以表瞻恋。（《开元天宝遗事》）<br><br>　　○蜂蝶慕香<br><br>　　都下名妓楚莲者，国香无及。每出，则蜂蝶相随，慕其香。（同上）<br><br>　　○自暖杯<br><br>　　内库有青酒杯，纹如乱丝，其薄如纸，以酒注之，温温然。有气相吹，如沸汤，名自暖杯。（同上）<br><br>　　○游仙枕<br><br>　　龟兹国进一枕，色如玛瑙。枕之，则十洲、三岛、四海、五湖，尽入梦中。帝名为游仙枕。（同上）<br><br>　　○辟寒犀<br><br>　　交国进犀一株，以金盘置于殿中，暖气袭人，使者曰：“此辟寒犀也。”（同上）　　○唤铁<br><br>　　太白山居士郭休，有运气绝粒之术。以绳系一铁片子，鸟兽闻之，即集庭下，召曰“唤铁”。（同上）　　○冰山<br><br>　　进士张彖，力学有大名。杨国忠用事，争诣门。彖独不往。曰：“尔辈谓杨公之势可倚如太山耶！以吾所见，乃冰山也。皎日一照，则当误人。”后登第为华阴尉，叹曰：“丈夫有凌云盖世之志，拘于下位，若立身于矮屋中，使人抬头不得。”遂拂衣长往。（同上）<br><br>　　○花茵<br><br>　　学士许慎与亲友宴花圃中，聚花铺座，曰：“吾自有花茵，何消坐具？”（同上）<br><br>　　○风流薮泽<br><br>　　长安平康坊，妓女所居，新进士以红笺名纸游其中。时谓此坊为“风流薮泽”。（同上）<br><br>　　○笔头生花<br><br>　　李太白少梦笔头生花。后天才赡逸，名闻天下。（同上）<br><br>　　○百宝栏<br><br>　　上赐国忠木芍药，国忠以百宝为栏。（同上）<br><br>　　○吸花露<br><br>　　贵妃每宿酒初消，多苦肺熟。凌晨傍花枝，口吸花露润肺。（同上）<br><br>　　○含玉咽津<br><br>　　贵妃素有肉体，苦热肺渴。每日含一玉鱼，藉其凉津沃肺。（同上）<br><br>　　○夜明枕　　虢国夫人有夜明枕。光照一室，不假灯烛。（同上）<br><br>　　○粲花　　李白与人谈论，皆成句读，如春葩丽藻，粲于齿牙。时号李白粲花之论。（同上）<br><br>　　○二鹘掷卵<br><br>　　喜陵江上见二鹘掷卵，相上下以接之，盖习其飞也，其胎教之意乎？又翅羽未成，跃出巢穴，往往堕崖而死。其天牲俊勇，是亦躁进之类。（缺）<br><br>　　○山鸡自爱　　山鸡自爱其色，终日映水，目眩则溺死。（缺）　　○天心月胁<br><br>　　皇甫称愈文曰：“穿天心，出月胁。”（缺）<br><br>　　○茗战<br><br>　　建人谓斗茶为“茗战”。（缺）　　○金鹿银<br><br>　　天子北征，曹奴之人觞天子于洋水之上，赐金鹿银。今有地上得银犭屯金狗之类，皆古赂远人奇货。（《穆天子传》）<br><br>　　○温柔乡　　成帝谓合德为温柔乡曰：“吾老是乡矣！不能效武帝求白云乡也。”樊妮贺曰：“陛下真得仙者。”合德号为婕妤。（《赵后外传》）<br><br>　　○六甲行厨<br><br>　　左慈明六甲，能役鬼神，坐致行厨。（《葛洪传》）　　○老子仆徐甲<br><br>　　老子西度关，关令尹喜知其非常人，从之问道。老子大惊，舌聃然，故号“老聃”。老子耳有三漏，手握十文，其仆徐甲，约日直百钱，自随二百年，计欠七百二十万钱。甲诣关，令索所欠。令问老子，对曰：“甲久应死，吾以太玄清生符救之，得至今日。”使甲张口向地，符出，丹书文字如新，甲立成一聚枯骨。令知老子神异，叩头请命，复以符投骨上，甲乃复生。（缺）<br><br>　　○龙床<br><br>　　韩志和有道术。宪宗时，献一龙床，坐则鳞鬣爪角皆动。又于御前以蝇虎子数十，令分队舞《梁州曲》，皆中音节。（《沈玢传》）<br><br>　　○九色凤雏<br><br>　　东方朔游房林之野，获九色凤雏。（《洞冥记》）<br><br>　　○怀梦草<br><br>　　钟火山有香草，武帝思李夫人，东方朔献，帝怀之，即梦见。名怀梦草。（同上）<br><br>　　○青翟<br><br>　　羽山之北，有鸟曰：“青翟”。声如钟磬。世语曰：“青翟鸣时太平。”（《拾遗记》）<br><br>　　○宝井<br><br>　　范蠡收四方难得之货，或藏之井堑，谓之“宝井”。丽色溢于闺房，谓之“游宫。”（同上）<br><br>　　○琼厨金穴<br><br>　　光武皇后弟郭况家，工冶之声不绝，人谓之“郭氏之室，不雨而雷”。东京谓况家为“琼厨金穴”。（同上）<br><br>　　○流香渠<br><br>　　灵帝起裸游馆千间，渠水绕砌，莲大如盖，长一丈，其叶夜舒昼卷，名夜舒荷。宫人靓妆，解上衣，著内服，或共裸浴。西域贡茵墀香，煮汤，余汁入渠，号流香渠。（同上）<br><br>　　○书仓<br><br>　　曹鲁积石为仓以藏书，名曹氏书仓。（缺）<br><br>　　○如愿　　有商人过清湖，见清湖君。君问所须，商曰：“但乞如愿。”君许之，果得一婢，如愿即其名也。商有所求，悉能致之。后因正旦，如愿晚起，商人挞之，走入粪壤中不见。今人正旦以细绳系绵人，投粪扫中，云“乞如愿”。（缺）<br><br>　　○金齑玉脍<br><br>　　吴郡献松江鲈鱼，炀帝曰：“所谓金齑玉脍，东南佳味也。”（《南部烟花记》）　　○闪电窗<br><br>　　帝观书处，窗户玲珑，相望金铺玉观，辉映溢目。号为闪电窗。（同上）