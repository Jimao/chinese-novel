　　○元白两不相下<br><br>　　元微之、白乐天，两不相下。一日同咏李花，微之先成，曰：“苇绡开万朵。”乐天乃服。绡练也，苇白而绡轻。（《高隐外书》）　　○仙人柏叶书<br><br>　　郭天民巧思横生，能摺书简，反覆如柏叶状。乡人谓之“仙人柏叶书。”（《安成记》）<br><br>　　○家庖百品　　张元厚家庖百品，日日不变。有蔡机缸二千，盛贮皆满。（梁福《庐陵记》）<br><br>　　○砚中出白影珠<br><br>　　侯道昌因雨，置龟头砚于檐下承溜以涤之。俄而滴破砚，砚中出白影珠十颗。有患目者，煮珠水洗之，皆愈。（冯正云《金记》）<br><br>　　○陈蕃待客　　陈蕃待客，拌饭以鹿脯；Ρ羹以牛脯。未尝别为异馔。（董慎《续豫章记》）　　○桂人好食虾蟆<br><br>　　桂人好食虾蟆，仍重乾茵为糁。赴食者至，以余俎包归，遗儿女，虽污衫不耻。（张洞林《桂林志》）<br><br>　　○霜露能染红紫　　鹅管山霜可染紫，白庶潭露能染红，为天下冠。恨人无知者。（常奉真《湘潭记》）<br><br>　　○蒲桃髻<br><br>　　小儿发初生，为小髻十数。其父母为儿女相胜之辞曰：“蒲桃髻十穗胜五穗。”（李明之《衡山记》）　　○方囊盛金钱<br><br>　　富人贾三折，夜以方囊盛金钱于腰间。微行市中，买酒，呼秦声女置宴。（方德远《金陵记》）　　○千眼仙人赴东林寺<br><br>　　庐山远法师命尽之日，山中峰涧寺落皆见千眼仙人，成队执幡幢香花赴东林寺，法师死乃止。（十三贤共注《庐山记》）<br><br>　　○洛如花<br><br>　　吴兴山中有一树，类竹而有实，似荚状。乡人见之，以问陆澄。澄曰：“名洛如花，郡有文士则生。”（张宝《就印录》）　　○虱念阿房宫赋　　扬州苏隐，夜卧，闻被下有数人齐念《阿房宫赋》，声紧而小。急开被，视之无他物。惟得虱十余，其大如豆，杀之即止。（《清异志》）<br><br>　　○甲乙膏<br><br>　　蜀人二月好以豉杂黄牛肉为甲乙膏。非尊亲厚知不得而预，其家小儿三年一享。（《浣花旅地志》）<br><br>　　○鱼脊出金钗<br><br>　　宝历中，酉阳人见钓鱼师有鱼，脑贯黄文，爱而买归。食至脊上，出金钗一只，长六寸。（《唐余录》）　　○团沙捏成睡嵇康<br><br>　　房少时，曾至洲渚上，团沙捏成睡嵇康，甚有标态，见者多爱之。（《童子通神录》）<br><br>　　○乐音泉<br><br>　　强村有水方寸许，人欲取之，唱《浪淘沙》一曲，即得一杯。味大甘冷，村人因名曰“乐音泉”。（《玄山记》）<br><br>　　○石斧欲斫断诗手<br><br>　　杜甫子宗武，以诗示阮兵曹。兵曹答以石斧一具，随使并诗还之。宗武曰：“斧，父斤也。兵曹使我呈父加斤削也。”俄而阮闻之，曰：“误矣！欲子斫断其手。此手若存，天下诗名又在杜家矣！”（《文览》）　　○清水郎君<br><br>　　司马伯殊买得鸭卵一枚，非常珍重。夜犹未食，梦曰：“此卵乃徐龙幼子，清水郎君也。不杀将富”。殊乃放之。（《三峰集》）<br><br>　　○徐凤仪杖<br><br>　　徐凤仪有一杖，直如笔管。其后每年生一节，二十年每年缩一节，三月，则杖之四面青、赤、白、黑，各开一花。不知何木也。（《陶家瓶余事》）<br><br>　　○剑生神芝则天下晏清<br><br>　　成都朱善存家，世宝一剑，每生神芝，则天下晏清。如安史、黄巢之乱，剑皆吐黑烟，属天下不差毫厘。（《玉尘集》）<br><br>　　○聚芳图百花带<br><br>　　宗测春游山谷，见奇花异草，则系于带上，归而图其形状，名聚芳图百花带。人多效之。（《高士春秋》）　　○李花如飞仙<br><br>　　伍贯卿居沅陵，家有李花一株。月夜，奴婢遥见花作数团，如飞仙状上天去。花上露水倏然作雨数千点，花则亡矣。（《枢要录》）<br><br>　　○起藁窗上<br><br>　　江扌为文次至吟咏，得意则起藁于窗上，不堪示则投置溷中，久而文遂工矣。（《文笔襟喉》）<br><br>　　○蜜浸乌梅解宿酲　　陈永阳王宿酲未解，则为蜜浸乌梅，每啖不下二十枚，清醒乃已。（《樵人直说》）<br><br>　　○榕粉<br><br>　　小儿疮痂，以榕粉日傅之，则易瘥而无痕。（《汗漫录》）<br><br>　　○灰山<br><br>　　无棣有灰山，山南有石窍，其中二麦无数，取之不竭。（《三贤典略》）　　○嗜蛤蜊<br><br>　　吐突承璀嗜蛤蜊，炙以铁丝床，数浇鹿角浆，然后食。（《传芳略记》）　　○诨衣<br><br>　　穆宗以玄绡、白书、素纱、墨书为衣服，赐承幸宫人，皆淫鄙之词。时号“诨衣”。至广明中，犹有存者。（《史讳录》）<br><br>　　○三样钱买二色酒<br><br>　　西门李玄造二色酒，白酒中有黑花，斟于器中，花亦不散。其中有肝石故也。崔道旅以金、银、铜钱来酤，曰：“以我三样钱，买君二色酒，欲辞得乎？”（《常新录》）<br><br>　　○大笋中有眼睛<br><br>　　裴晋公于蓝田得一大笋，破之有三四眼睛，而香美过甚。乃与曾序分食之。（《晋公遗语》）<br><br>　　○雨点螺磨纸<br><br>　　治纸之而不染墨者，用雨点螺磨纸，左右三千下，其病去矣。（《文房宝饰》）<br><br>　　○沈休文多病<br><br>　　沈休文多病，六月犹绵帽温炉，食姜椒饭，不尔，则委顿。（《自庆集》）<br><br>　　○盲郭璞<br><br>　　路岩幼病，有人称善医禳之术，岩用之不效。叹曰：“此盲郭璞也。”（《搔首集》）　　○净眼僧<br><br>　　传法寺净眼僧，能用药煮乌头！施人治百疾，皆验。又以秽迹咒治癫破，铁城倡除鬼祟，发无不捷。（《僧国逸录》）<br><br>　　○竹节中神水　　重午日，午时有雨，则急斫一竿竹，竹节中必有神水。沥取和獭肝为圆，治心腹块聚等病。（《金门岁节》）<br><br>　　○酿换骨醪<br><br>　　宪宗采凤李花，酿换骨醪。晋国公平淮西回，黄巴金瓶赐二斗。（《叙闻录》）<br><br>　　○畏薯药　　李辅国大畏薯药，或人因以示之，必眼中火出，毛皆沥血，因致大病。（《叩头录》）<br><br>　　○分香莲　　三堂使宅有钩仙池，一种莲子，一岁再结实子十只，其花时香兼桃、梅、萸、菊。郡人传分香莲，不论钱。（《三堂往事》）<br><br>　　○雪竹搔头<br><br>　　赵纶妻死，遗雪竹搔头于阶下。不数日，化为杨梅花朵如撒，时人异之。（《姑灭前后记》）<br><br>　　○遇棋仙<br><br>　　卞子京遇棋仙，束带拜金铸紫堂，仙仍坐于席上，胜克之利，万不失一。（《手参棋诀》）<br><br>　　○焚杜甫诗饮以膏蜜<br><br>　　张籍取杜甫诗一帙，焚取灰烬，副以膏蜜频饮之，曰：“令吾肝肠从此改易。”（《诗源指诀》）<br><br>　　○藏盘筵于水底　　白氏履道里宅有池水，可泛舟。乐天每命宾客，绕船以百十油囊，悬酒炙沉水中，随船而行。一物尽，则左右又进之。藏盘筵于水底也。（《穷幽记》）　　○七井生凉<br><br>　　霍仙鸣别墅在龙门，一室之中，开七井，皆以雕镂木盘覆之。夏月，坐其上，七井生凉，不知暑气。（《云林异景志》）