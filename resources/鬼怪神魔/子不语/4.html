

&nbsp;&nbsp;&nbsp;&nbsp;扬州名奴，多以细称。细九者，商人郑氏奴也。郑家主母病革，忽苏，矍然而起，曰：“事大可笑。我死何妨，不应托生于细九家为儿，以故我魂已出户，到半途得此消息，将送我者打脱而返。”言毕，道“口喝”，索青菜汤。家人煮之。咽少许，仍仆于牀，瞑目而逝。须臾，郑细九来报，家中产一儿，口含菜叶，啼声甚厉。嗣后，郑氏颇加恩养，不敢以奴产子待也。<br>
<br>
&nbsp;&nbsp;&nbsp;&nbsp;替鬼做媒江浦南乡有女张氏，嫁陈某，七年而寡，日食不周，改适张姓。张亦丧妻七年，作媒者以为天缘巧合。婚甫半月，张之前夫附魂妻身曰：“汝太无良！竟不替我守节，转嫁庸奴！”以手自批其颊。张家人为烧纸钱，再三劝慰，作厉如故。未几，张之前妻又附魂于其夫之身，骂曰：“汝太薄情！但知有新人，不知有旧人！”亦以手自击撞。举家惊惶。<br>
<br>
&nbsp;&nbsp;&nbsp;&nbsp;适其时原作媒者秦某在旁，戏曰：“我从前既替活人作媒，我今日何妨替死鬼作媒。陈某既在此索妻，汝又在此索夫，何不彼此交配而退；则阴间不寂寞，而两家活夫妻亦平安矣。何必在此吵闹耶？”张面作羞缩状，曰：“我亦有此意，但我貌丑，未知陈某肯要我否？我不便自言。先生既有此好意，即求先生一说，何如？”秦乃向两处通陈，俱唯唯。忽又笑曰：“此事极好，但我辈虽鬼，不可野合，为群鬼所轻。必须媒人替我剪纸人作舆从，具锣鼓音乐，摆酒席，送合欢杯，使男女二人成礼而退，我辈才去。”张家如其言，从此，两人之身安然无恙。乡邻哄传某村替鬼做媒，替鬼做亲。鬼有三技过此鬼道乃穷<br>
<br>
&nbsp;&nbsp;&nbsp;&nbsp;蔡魏公孝廉常言：“鬼有三技：一迷二遮三吓。”或问：“三技云何？”曰：“我表弟吕某，松江廪生，性豪放，自号豁达先生。尝过泖湖西乡，天渐黑，见妇人面施粉黛，贸贸然持绳索而奔。望见吕，走避大树下，而所持绳则遗坠地上。吕取观，乃一条草索。嗅之，有阴霾之气。心知为缢死鬼。取藏怀中，径向前行。其女出树中，往前遮拦，左行则左拦，右行则右拦。吕心知俗所称『鬼打墙』是也，直冲而行。鬼无奈何，长啸一声，变作披发流血状，伸舌尺许，向之跳跃。吕曰：“『汝前之涂眉画粉，迷我也；向前阻拒，遮我也；今作此恶状，吓我也。三技毕矣，我总不怕，想无他技可施。尔亦知我素名豁达先生乎？』鬼仍复原形跪地曰：『我城中施姓女子，与夫口角，一时短见自缢。今闻泖东某家妇亦与其夫不睦，故我往取替代。不料半路被先生截住，又将我绳夺去。我实在计穷，只求先生超生。』吕问：『作何超法？』曰：『替我告知城中施家，作道场，请高僧，多念《往生咒》，我便可托生。』吕笑曰：『我即高僧也。我有《往生咒》，为汝一诵。』即高唱曰：『好大世界，无遮无碍。死去生来，有何替代？要走便走，岂不爽快！』鬼听毕，恍然大悟，伏地再拜，奔趋而去。”后土人云：“此处向不平静，自豁达先生过后，永无为祟者。”鬼多变苍蝇<br>
<br>
&nbsp;&nbsp;&nbsp;&nbsp;徽州状元戴有祺，与友夜醉，玩月出城，步回龙桥上。有蓝衣人持伞从西乡来，见戴公，欲前不前。疑为窃贼，直前擒问。曰：“我差役也，奉本官拘人。”戴曰：“汝太说谎。世上只有城里差人向城外拘人者，断无城外差人向城里拘人之理！”蓝衣者不得已，跪曰：“我非人，乃鬼也，奉阴官命，就城里拘人是实。”问：“有牌票乎？”曰：“有。”取而视之，其第三名即戴之表兄某也。戴欲救表兄，心疑所言不实，乃放之行，而坚坐桥上待之。四鼓，蓝衣者果至。戴问：“人可拘齐乎？”曰：“齐矣。”问：“何在？”曰：“在我所持伞上。”戴视之，有线缚五苍蝇在焉，嘶嘶有声。戴大笑，取而放之。其人惶急，踉跄走去。天色渐明，戴入城，至表兄处探问。其家人云：“家主病久，三更已死，四更复活，天明则又死矣。”<br>
<br>
&nbsp;&nbsp;&nbsp;&nbsp;江宁刘某，年七岁，肾囊红肿，医药罔效。邻有饶氏妇，当阴司差役之事，到期，便与夫异牀而寝，不饮不食，若痴迷者。刘母托往阴司一查。去三日，来报曰：“无妨也。二郎前世好食田鸡，剥杀太多，故今世群鸡来啮，相与报仇。然天生田鸡，原系供人食者，虫鱼皆八蜡神所管，只须向刘猛将军处烧香求祷，便可无恙。”如其言，子疾果痊。<br>
<br>
&nbsp;&nbsp;&nbsp;&nbsp;一日者，饶氏睡两日夜方醒；醒后满身流汗，口呿喘不已。其嫂问故，曰：“邻妇某氏，凶恶难捉，冥王差我拘拿。不料他临时尚强有力，与我斗多时。幸亏我解下缠足布捆缚其手，才得牵来。”嫂曰：“现在何处？”曰：“在窗外梧桐树上。”嫂往观之，见无别物，只头发拴一苍蝇。嫂戏取蝇夹入针线箱中。未几，闻饶氏在牀上有呼号声，良久乃苏，曰：“嫂为戏太虐！阴司因我拿某妇不到，重责三十板，勒限再拿。嫂速还我苍蝇，为免再责。”嫂视其臀，果有杖痕，始大悔，取苍蝇付之。饶氏取含口中睡去，遂亦平静。自此，不肯替人间查阴司事矣。严秉玠<br>
<br>
&nbsp;&nbsp;&nbsp;&nbsp;严秉玠，作云南禄劝县。县署东偏有屋三间，封锁甚严。相传狐仙所居，官到必祭。严循例致祭。其妻某必欲观之，屡伺门侧，不得见。一日，见美妇人倚窗梳头。妻素悍妒，虑惑其夫，率奴婢持棒冲入乱殴。美妇化作白鹅，绕地哀鸣。秉玠取印印其背，遂现原形委地，堕胎而死，胎中两小狐也。严取朱笔点其额，两小狐亦死。取大小狐投之火中，自此署中无狐，而严氏亦无恙。又一年，其妻怀孕，生双胞，头上各有一点红，如朱笔所点。妻大惊而陨。严以痛妻故，未几，亦病亡。小儿终不育。<br>
<br>
&nbsp;&nbsp;&nbsp;&nbsp;奉新奇事<br>
<br>
&nbsp;&nbsp;&nbsp;&nbsp;江西奉新村民李氏妇，生产三日，胎不下，其姑率三女守之。以倦故，又请邻妇三人轮流守护。一妇姓孙，有儿尚襁褓，不能同往，乃交托外婆家而率长子名锺者同往。锺已弱冠入学，虑夜间寂寞，乃持书一卷往。次日将午，其门内绝无人声，戚里疑之，打门入，则产妇死于牀，七人死于地。七人中，六人衣服面目无他异，惟气绝而已，独孙秀才身尚端坐，右手执书如故。其左臂自肩以下，全身烧毁，直至脚底，黑如煤炭。合村大噪，鸣于官。急相验，命且掩埋，亦无从申报也。此事彭芸楣少司马为余言。<br>
<br>
&nbsp;&nbsp;&nbsp;&nbsp;智恒僧<br>
<br>
&nbsp;&nbsp;&nbsp;&nbsp;苏州陈国鸿，彭芸楣先生丁酉乡试所取孝廉，性好古玩。家园内有种荷花缸，年久不起，陈命扛起，阅其款识。缸下又得一坛，黄碧色，花纹甚古，中有淤泥朽骨数片。陈投骨于水，携坛入室。夜，梦一僧来曰：“我唐时僧智恒也。汝所取磁坛，乃我埋骨坛，速还我骨而土掩焉。”陈素豪，晓告友朋，不以为意。又三日，其母梦一长眉僧挟一恶状僧至，曰：“汝子无礼，贪我磁坛，抛撒我骨，我诉之不理，欺我老耳。我师兄大千闻之不平，故同来索汝子之命。”母惊醒，命家人遍寻所弃之骨，仅存一片。问孝廉，则已迷闷，不省人事矣。未十日而病亡。<br>
<br>
&nbsp;&nbsp;&nbsp;&nbsp;三斗汉<br>
<br>
&nbsp;&nbsp;&nbsp;&nbsp;三斗汉者，粤之鄙人也，其饭须三斗粟乃饱，人故呼为“三斗汉”。身长一丈，围抱不周。须虬面黑，乞食于市，所得莫能果腹。一日，之惠州，戏于提督军门外，双手挈二石狮去。提督召之，则仍挈双石狮而来。提督命五牛曳横木于前，三斗汉挽其后，用鞭鞭牛，牛奋欲奔，终不能移尺寸。提督奇其力，赏食马粮，使入伍学武。乃跪求云：“小人食须三斗粟，愿倍其粮。”提督许之。习武有年，驰马辄坠，箭发不中，乃改步卒。郁郁不得志而归，游于潮州。值潮之东门修湘子桥。桥梁石长三丈余，宽厚皆尺五。众工构天架，数十人挽之，莫能上。三斗汉从旁笑曰：“如许众人，頳面汗背，犹不能升一条石块耶！”众怒其妄，命试之。遂登架，独挽而上，众股栗。桥洞故有百数，辛卯年圮其三，郡丞范公捐俸倡修，见此人能独挽巨石，费省工速，遂命尽挽其余，赏钱数十千。不一月，食尽去，莫知所之。或云饿死于澄江。<br>
<br>
&nbsp;&nbsp;&nbsp;&nbsp;苏南村桐邑有苏南村者，病笃昏迷，问其家人曰：“李耕野、魏兆芳可曾来否？”家人莫知，漫应之。顷又问，答以：“未曾来”。曰：“尔等当着人唤他速来。”家人以为谩语，不应。乃长叹欲逝。家人仓皇遣健足奔市，购纸轿一乘。至，则见舆夫背有“李耕野”、“魏兆芳”字样，乃恍然悟，急焚之，而其气始绝。舆夫姓字，乃好事者戏书也，竟成为真，亦奇。<br>
<br>
&nbsp;&nbsp;&nbsp;&nbsp;叶生妻<br>
<br>
&nbsp;&nbsp;&nbsp;&nbsp;桐城邑西牛栏铺界叶生，笔耕餬口，父兄业农。乾隆癸卯春，佃其族人田于牌门庄，阖室移居于是。其妻年十八，素端重寡言，忽发颠谩骂，其音不一，惟骂李某“丧绝天良，毁我辈十人冢，盖造房屋，好生受用，将我等骸骨践踏污秽。”叶生不解，询邻老，始知房主李某于康熙时平坟架屋，事实有之。乃诘其妻云：“平坟做屋，实李某事，于我何干？”妻答云：“当时李某气焰甚高，我等忍气不言，多出游避之。今看尔家运低，故在此泄忿。”骂音中惟此厉声者最恶，其九音偶尔相间，亦略平和。生许以拆屋培冢，答云：“屋有主人，尔不能擅拆，盍往商量？”生奔请李姓来，其妻引至堂西两正屋内指示曰：“此二椁也。此四坟也，其牖旁乃二女坟，我坟在牀后墙下。”李问：“尔何人？”答云：“我阮姓孚名，年二十二，前明正德间儒生。读书白鹤观，戏习道教，竟成羽士。偶为贪色逾墙，被辱自缢。葬此十人中，惟我受践踏污秽更苦，故我纠合伊等同来。”李云：“汝骨在何处？”答曰：“正中一冢掘下三尺，见棺黑色者，是我也。”李踌躇不敢掘，鬼骂不息。远近劝者络绎而至，有问必答。或烧纸钱求之，其九鬼亦从旁劝解，音皆自其妻口中出。缢鬼骂曰：“汝等九个赌贼！得受叶家纸钱，彼此赶老羊快活，便来劝我么？”自是九鬼无声，惟缢鬼独闹。生请羽士禳解，属塾师陈某作荐送文。鬼大笑曰：“不通之极！某故事用错，某处文词鄙俗。况送我文，当求我，不应以威胁我。”塾师惭赧，唯唯而已。道士诵经略错，必加切责。生之戚有程氏者，家素丰，方到门，鬼曰：“富翁来矣，当备好茶。”章孝廉甫与生有姻，将到，鬼曰：“文星至矣，求为我作墓志。”章口占一律赠之，曰：“当年底事竟投缳？遗体飘零瘗此间。茅屋妄成将拆去，高封误毁已培还。从兹独乐安黄壤，还望垂怜放翠鬟。他日超升借法力，直排阊阖列仙班。”鬼谢曰：“蒙奖太过。孚有风流罪过，安能排阊阖列仙班乎！惟五、六二语见教极是，吾遵命去矣。”临去，呼叶生字，告之曰：“吾不受道士忏悔，受文人忏悔，亦未忘结习故也。尔盍鎸诗墓石以光泉壤？”生妻瞑目无言。越一日，乃醒。<br>
<br>
&nbsp;&nbsp;&nbsp;&nbsp;七盗索命杭州汤秀才世坤，年三十余，馆于范家。一日晚坐，生徒四散。时冬月，畏风，书斋窗户尽闭。夜交三鼓，一灯荧然，汤方看书，窗外有无头人跳入，随其后者六人，皆无头，其头悉用带挂腰间，围汤，而各以头血滴之，涔涔冷湿，汤惊迷不能声。适馆僮持溺器来，一冲而散。汤陨地不醒，僮告主人，急来救起，灌姜汤数瓯，醒，具道所以，因乞回家。主人唤肩舆送之，天已大明。家住城隍山脚下，将近山，汤告舆夫不肯归家，愿仍至馆。云：未至山脚下，望见夜中七断头鬼昂然高坐，似有相待之意。主人无奈何，仍延馆中。遂大病，身热如焚。<br>
<br>
&nbsp;&nbsp;&nbsp;&nbsp;主人素贤，为迎其妻来侍汤药。未三日，卒。已而苏，谓妻曰：“吾不活矣，所以复苏者，冥府宽恩，许来相诀故也。昨病重时，见青衣四人拉吾同行，云『有人告发索命事』。所到，黄沙茫茫，心知阴界，因问：『吾何罪？』青衣曰：『相公请自观其容便晓矣。』吾云：『人不能自见其容，作何观法？』四青衣各赠有柄小镜，曰：『请相公照。』如其言，便觉庞然魁梧，须长七八寸，非今生清瘦面貌。前生姓吴，名锵，乃明季娄县知县。七人者，七盗也，埋四万金于某所，被获后，谋以此金贿官免死，托娄县典史许某转请于我。许匿取二万，以二万说我。我彼时明知盗罪难逭，拒之。许典史引《左氏》『杀汝，璧将焉往』之说，请掘取其金而仍杀之。我一时心贪，竟从许计，此时悔之无及。乃随四人行至一处，宫阙壮丽，中坐衮袍阴官，色颇和。吾拜伏阶下，七鬼者捧头于肩，若有所诉。诉毕，仍挂头腰间。吾哀乞阴官。官曰：『我无成见，汝自向七鬼求情。』吾因转向七鬼叩头云：『请高僧超度，多烧纸钱。』鬼俱不肯，其头摇于腰间，狞恶殊甚。开口露牙，就近来咬我颈。阴官喝曰：『盗休无礼。汝等罪应死，非某枉法。某之不良，有取尔等财耳。但起意者典史，非吴令，似可缓索渠命。』七鬼者又各以头装颈，哭曰：『我等向伊索债，非常命也。彼食朝廷俸而贪盗财，是亦一资也。许典史久已被我等咀嚼矣。因吴令初转世为美女，嫁宋尚书牧仲为妾，宋贵人有文名，某等不敢近。今又托生汤家，汤祖宗素积德，家中应有科目。今年除夕，渠之姓名将被文昌君送上天榜，一入天榜，则邪魔不敢近，我等又休矣。千载一时，寻捉非易，愿官勿行妇人之仁。』阴官听毕蹙额曰：『盗亦有道，吾无如何。汝姑回阳间，一别妻孥可也。』以此，我得暂苏。”语毕，不复开口。妻为焚烧黄白纸钱千百万，竟无言而卒。<br>
<br>
&nbsp;&nbsp;&nbsp;&nbsp;汤氏别房讳世昌者，次年乡试及第，中进士，入词林，人皆以为填天榜者所抽换矣。<br>
<br>
&nbsp;&nbsp;&nbsp;&nbsp;陈清恪公吹气退鬼<br>
<br>
&nbsp;&nbsp;&nbsp;&nbsp;陈公 