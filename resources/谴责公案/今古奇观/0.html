

<p> 　　小说者，正史之馀也。《庄》、《列》所载化人、伛偻丈人等事，不列于史。《穆天子》、《四公传》、《吴越春秋》皆小说之类也。《开元遗事》、《红线》、《无双》、《香丸》、《隐娘》诸传，《车癸车》、《夷坚》各志，名为小说，而其文雅驯，闾阎罕能道之。优人黄纟番绰、敬新磨等搬演杂剧，隐讽时事，事属乌有；虽通于俗，其本不传。<br><br>
　　至有宋孝皇以天下养太上，命侍从访民间奇事，日进一回，谓之说话人；而通俗演义一种，乃始盛行。然事多鄙俚，加以忌讳，读之嚼蜡，殊不足观。元施、罗二公，大畅斯道；《水浒》、《三国》，奇奇正正，河汉无极。论者以二集配《伯喈》、《西厢》传奇，号四大书，厥观传矣！<br><br>
　　迄于皇明，文治聿新，作者竞爽。勿论廓庙鸿编，即稗官野史，卓然夐绝千古。说书一家，亦有专门。然《金瓶》书丽，贻讥于诲氵㸒；《西游》、《西洋》，逞臆于画鬼。无关风化，奚取连篇？墨憨斋增补《平妖》，穷工极变，不失本末，其技在《水浒》、《三国》之间。至所纂《喻世》、《醒世》。《警世》三言，极摹人情世态之歧，备写悲欢离合之致，可谓钦异拔新，洞心马戒目；而曲终奏雅，归于厚俗。即空观主人壶矢代兴，爰有《拍案惊奇》两刻，颇费搜获，足供谈麈。合之共二百种。卷帙浩繁，观览难周；且罗辑取盈，安得事事皆奇？譬如印累累，绶若若，虽公选之世，宁无一二具臣充位。余拟拔其尤百回，重加授梓，以成巨览；而抱瓮老人先得我心，选刻四十种，名为《今古奇观》。<br><br>
　　夫蜃楼海市，焰山火并，观非不奇；然非耳目经见之事，未免为疑冰之虫。故夫天下之真奇才，未有不出于庸常者也。仁义礼智，谓之常心；忠孝节烈，谓之常行；善恶果报，谓之常理；圣贤豪杰，谓之常人。然常心不多葆，常行不多修，常理不多显，常人不多见，则相与惊而道之。闻者或悲或叹，或喜或愕。其善者知劝，而不善者亦有所渐恧悚惕，以其成风化之美。则夫动人以至奇者，乃训人以至常者也。吾安知闾阎之务不通于廊庙，稗秕之语不符于正史？若作吞刀吞火、冬雷夏冰例观，是引人云雾，全无是处。吾以望之善读小说者。<br><br>
　　姑苏笑花主人漫题
 </p>
