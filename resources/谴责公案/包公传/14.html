断云： <br><br>　　妖怪修来变作人，妖媚染惑害人身。<br>　　包公一断妖魔事，白水村中得太平。话说襄城县白水村，离城五十里。其村土饶地广，民居千户。村里有插花岭，大石岩岩，峻绝千仞，人莫敢攀，兽蹄鸟迹，常出没于此。其岭岩有一穴室，内有一狐狸，夜涵太阴之华，日受太阳之精，久而化为女子，体态娇媚，肌莹无瑕。一日往村中人家，假姓花名翠云。妇女无不欲与共话，凡人无不欲与调戏。戏者她亦从之。人家任其往来，莫有禁忌。坊村被她迷惑，竟不究其所出。且与她调染之人，乃被她染制穴中，死者不知几人。时村中有条小路，可通开封府。西华客商取其便捷，莫不从此经过。<br><br>至七月间，日将晚时，翠云遥望孤客来近，遂变土穴作一茅房酒店，便迎此客安歇。是时，客人见她美貌，乘邀便转。<br><br>彼夜翠云备酒对饮。酒至二巡，云曰：“动问客官，何州人氏？”客答云：“西华，姓陈名焕。”焕亦问：“尊姐贵表。”云回言：“姓花名翠云。”故此陈焕开怀乐饮。又询云：“丈夫可在？”云答道：“昨日往外母家。”焕遂欲与她结同心之好，发言微露此意。翠云偷眼冷笑，于是曰：“君有爱妾之心，妾岂无相从之意乎？”焕至酒酣，将手携云。云任他调戏。霎时间，二人即行云雨之会。焕遂口占一律，以冀日后表记云：<br><br>　　千里姻缘一夕期，抚调琴瑟共鸯帏。<br>　　桃花与我心相济，怅恨私情逐晓啼。翠云遂和韵一律曰：<br><br>　　夙缘有素晤今期，鸾凤双飞戏罗帏。<br>　　惟愿绸缪山海固，不忍鸳鸯两处啼。吟罢，忽觉夜至五鼓，翠云将陈焕迷死。次夜，又往刘富二家，引其子刘德昭入穴室，染迷而死。第二日，富二寻子不见，遍访亲邻，俱无踪迹。富二心中闷闷不悦，竟不知其下落，遂往开封府具告。包拯大惊云：“及青天白日，不见其人，果有此理乎？”详问富二：“你村中有甚么庙坛？”富二对曰：“亡矣，只有插花岭，其势高大，行人罕稀。”拯闻此言乃记在心，发富二归家，遂斋戒三日，具疏上告天堂，求得其故。疏谓：“拯不才，滥任卑职，一邦军民，赖予以安危。厥职有旷，生民涂炭；鄙德惟修，万民得所。<br><br>予固天以立命，天亦假予以赞化。予不泽民，谁其与之？今以谨奏，乞明鉴焉。”祝毕，又将牒文一道，差张龙、薛霸往白水村，对插花岭焚去，以拘土神审究。<br><br>是夜，拯坐宅至三更，忽恶风一阵灭灯。拯知冤气到此，急令左右燃起火烛，顾四边何如。只见西廊下走出数人，泣跪于厅下，俱诉云：“焕乃西华姓陈名焕也。家中只有少年妻室，冤遇此妖迷害于穴，买卖银两若干，妻无所倚，情苦何堪。”昭德诉云：“小人乃白水村刘富二子也。父母年高，只有小人一口，冤被妖哄迷死于穴，孤苦曷当？”众人云：“冤无所伸，幸蒙青天，伏乞一雪。”告毕，化风而去。须臾，土神捆绑狐狸来见，跪在厅下，拯大怒喝曰：“妖怪这等可恶！”唤张千用棍打她一番，究问陈焕、昭德及众人命事。翠云低首不敢争辩。遂发土神回坛，令李万、张龙押狐狸出法场，凌迟万刀，以警后世。自是包拯威名日著，而白水村之祸息矣。