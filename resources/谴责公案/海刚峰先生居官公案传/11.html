
　　淳安县东门巷闵元庆有一猪。元旦，海公谒城隍，见猪跪吼。公曰：“异哉。此必鸣冤也。冤则随我来。”猪即自行抵邑堂而不能言。公令人随所往，乃其主家，拘主家至，反复错诘其家事，皆曰：“无之。”曰：“而与人讼乎？”曰：“然。”曰：“孰胜？”曰：“民胜。”曰：“何由胜？”曰：“渠将民奴殴死。”曰：“汝自殴死，诬人也。猪即其奴矣。”猪闻，据地吼鸣，叩首如人状。主惊惧叹服，列事始末，始以坐法。而被诬者，公令释放，人称“神断”。<br> 
　　海公判闵元庆与裴杰讼，特一时之忿耳。因忿受屈，亦不过小挫也。遽杀奴诬裴，而必期其胜，无乃为人忿，而死二命乎？讼虽获胜而奴死。无辜屈裴抵命，应知冤魂必不瞑目于地下矣。猪陈其状，非畜之能灵，亦庆之罪不容逭。盍拟大辟以惩刁诬。取供。
