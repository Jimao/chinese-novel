
　　温州府泰顺县管下东阳乡，有一富翁，家有佣工数十年，发黄齿落，痴愚尤甚。其翁姓苏，有子名苏应试，每携侪类，登山临水，觅景寻芳，佣工常携壶执杯以随。一日，应试与二客酒酣，分韵联句，曰：“花摇琼海乱，酒载玉山颓。”因下韵不续。思索未就，佣忽续吟曰：“伴玩年来久，骑鸾日下回。”客惊，谓试曰：“闻君家苍头甚愚，今所吟诗岂愚人哉？且骑鸾有仙意，岂神仙乎？”佣曰：“然。”客曰：“尔仙既能诗，盍更见教。”佣复曰：“瑶池王母宴群仙，罗列杯盘庆绮筵。误取一枚仙李子，谪来人世不知年。”客曰：“既为仙，岂无戏术可观？”佣曰：“有。”即取手中杯掷于空，化为双鹤飞远。客曰：“吾闻仙人跨鹤，尔能否？”佣曰：“能。”拍掌，鹤舒翼下，佣即跨之，升空而起。主客拜地求度。佣曰：“我，白玉蟾是也，以赴蟠桃宴，越次食仙李，王母怒之，滴来尘世为佣。今限满归天。诸君非仙材，难上升，但异日有难，连呼我名，我来救君厄也。”遂去。后应试与二客被仇陆友奴诬以杀人狱，公开棺验伤。试谓客曰：“昔日玉蟾云，有难来救我，今其时矣。”乃呼其名者三，俄见棺中死尸复活，起坐于地，公骇怪异，观者如堵。尸言：“我死非由此三人。”乃于稠人中指一人曰：“此人是也。”乃即陆友奴。公拷讯，友奴乃服。三人遂得释，其尸仍倒地。<br> 
　　告打死仆命<br> 
　　告状人陆友奴，告为垒债杀命事。土豪苏应试，家财万贯，行上盖都。痛仆陆福，误借伊银七两，偿不甘磊算，触犯虎威，喝党余廷才、王礼棍石丛打，即时气绝。死者含冤，生者莫为。望光上告。<br> 
　　诉<br> 
　　诉状人苏应试，诉为烛冤豁命事。惯贼害民一乡，大蠹伊仆陆福病笃，岂恶友奴飘捏磊债杀命，诳台诬陷。切恩人命重罪，岂敢轻犯？且系久病自死，又非磊算，合口乞恩详情超豁。上诉。<br> 
　　海公判<br> 
　　审得陆友奴与苏应试，借偿不甘，而致仇恨，不过一时之小忿耳，何尤陆友奴将仆陆福杀死，告谓磊债不甘偿还，应试喝党打死，屈试抵命？情何恨哉：然天理彰彰，岂容奸恶。福死无辜，应不瞑目，乃复生以诉白，稠人中指出尔者，非冤报之显然，亦伊罪之不容逭。盍拟典刑抵命，应试等系无辜。
