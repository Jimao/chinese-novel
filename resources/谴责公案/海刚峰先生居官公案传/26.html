
　　处州府严水县，有一詹尚贤，父子皆儒生。子肄业外馆。父詹希曾抱孙嬉，孙求翁金簪与戏，翁遂与之。其媳见于手执一金簪，恐子失堕，乃取插髻旁。姑素疑翁与媳有奸，私赠以簪。是夜，乃窃翁衣冠，入媳房调戏，以试真伪。媳本刚烈，大怒，遂咬下其耳。姑负痛归房，媳走诉父母。父曰：“尔翁礼义君子，岂有是事？且何证？”妇曰：“咬得一耳为验。”父曰：“长厚者亦为是哉！”明日具膳，召翁，翁欣然至，耳故无恙。父责女曰：“翁耳故在，岂得诬之？尔罪何如？”女归而愧，自缢。父赵景谟讼之公。又，姑久卧不起。枕畔有血迹，烛之，丧其耳鞫，问得其由，狱无所归，要归于其子。公乃细详律而批曰：“媳本烈妇，事由其姑起，子往外读，非其子之罪也。宜坐之于姑。<br> 
　　告奸媳致死<br> 
　　告状人赵景谟，告为号究女命事。身女珠玉，配与詹尚贤为妻。贤往外读，岂恶希曾以子在外，调奸恣媳，女坚不从，自缢身丧。切思女死无辜，情实惨然。人伦风化，律法不容紊乱。女因伊奸致死，冤含泉壤，乞天正法。上告。<br> 
　　诉<br> 
　　诉状人詹希曾，诉为烛冤事。纲常伦理，毫不容犯。身媳珠女，闺门烈妇。曾素守分，敢伤伦理。孽妻刘氏，多疑多妒，窃身衣冠以试媳奸，岂其贞烈，谓愧自缢，希曾敢坏法而调戏儿媳？乞天洞察真伪。叩诉。<br> 
　　海公判<br> 
　　审得刘氏多疑，素妒珠玉为有翁之通焉，亦不奸妒懦妇矣。乃以无知儿所戏之簪，为夫私赠与媳，即窃衣诈夫之身，而往试奸真伪，此妒心最甚，为计最拙也。然不知珠玉乃忠贞之妇，刚烈之女，谓姑为翁被戏，谓愧自缢，以成其名者，诚闺中之烈妇也。刘氏执妒之甚，致媳而死，罪由尔得，大辟宜坐。珠玉合行奖之。
