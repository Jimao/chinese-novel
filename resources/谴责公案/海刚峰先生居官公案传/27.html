
　　温州府有一僧齐能，欲往北京礼部请度牒。从杭州过，于一饶福店宿，身负百金，次日欲即往。饶福知其身有百金，乃款待留之。是夜，持刀劈开房门，入而杀之，将尸埋炕床下。妇口生子渐长，常欲杀父，饶福乃讼之于公。儿忽然语曰：“我非尔子，乃是请度牒之僧齐能也。渠杀我，夺金百两，尸尚在炕床下。”令隶往搜得之，饶福遂成狱。其儿依然去为僧。<br> 
　　告子打父<br> 
　　告状人饶福，告为忤逆不孝事。家门不幸，生下孽子饶承才，不顾天伦，持刀欲杀福命，似此父子不分，人伦大变，法律难容；乞天究治正法。上告。<br> 
　　诉<br> 
　　诉状人饶承才，诉为冤苦事。切身齐能，因往吏部给度牒，揭金百两，遇福店投宿。岂恶见利生端，持刀劈门，将身杀死，尸埋房床下，负冤九泉，不甘瞑目，投伊妻游氏胎，欲报前冤，故常持刃欲杀。乞天发验，究治正典。上诉。<br> 
　　海公判<br> 
　　审得饶福，以一僧齐能独宿伊店，裹箧系金百两，乃杀之以夺其财，埋尸炕床之下，机最密矣。而齐能负冤不甘，乃即伊家投胎，将欲来取冤者之人，岂真伊子哉？然天之不容奸党也，故使福告承才忤逆，方知齐能冤屈，饶福之奸始露，而承才即僧齐能。非冤冤相报者？盍拟大辟抵命。
