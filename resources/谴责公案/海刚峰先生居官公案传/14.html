
　　淳安县有一吴满，与戚巳相仇。满被盗，巳获焉。而公快姚成为满亲家，因盗以诬戚巳。其时，群盗受赇，皆口钳之。探得戚巳财物，一概是吴满财物，戚巳莫能办，成狱六、七年，往案皆实。及海公任淳安尹，将此宗卷阅，心下自觉疑惑未定。时群盗皆死，独戚巳存无可诘，而巳甚称冤，曰：“狱成久矣，非老爷神明，不称冤也。”问：“赃在乎？”曰：“在。”然仅布衣数事置库，取出细阅。次日，两造皆集庭下，指一青布氅诘满曰：“此衣汝自制，亦买者？”满答曰：“自制。”曰：“民家何由布面，复用蓝绢里，而缘亦蓝绢乎？”曰：“大儿子以民年老进轻暖。而缘，乃制衣剩绢，因用之也。”公诰戚巳曰：“汝衣乎？”曰：“非也。衣已易去矣。我氅，青布面、蓝布里，缘亦青布也。”发视面里，果如戚巳言。缘亦青布，岁久成蓝也。公曰：“冤哉！”始知姚成为满之亲家，乃往嘱，典贿诸盗以诬戚已。公即以巳械而械满，并以巳罪罪之。戚巳曰：“民冤得释，但家如洗，满自富也。”复令：以吴满家给戚巳焉。一郡称神。<br> 
　　告窃盗<br> 
　　告状人吴满，告为缉盗安民事。恶贼戚巳素越分，聚群偷窃，远近遭殃，飞空泼祸。杉木系身鸠屯，岂恶于十三夜，罄行搬窃，获赃鸣众，情实不诬。乞剪獗猖，庶宁鸡犬。上告。<br> 
　　诉<br> 
　　诉状人戚巳，诉为赃陷事。土豪吴满，争娶成仇，无由报害，计砍杉木，赃浸门池。次早口称被盗，贿邻池内验赃，捏诬告县。切思杉木惟竖造乃用，池中非脏之所。恳恩洞察，情伪立分。上诉。<br> 
　　海公判<br> 
　　吴满与戚巳，争娶宿仇，累岁秦越，自砍杉木，私浸戚巳池中，计图报复。此操心甚劳，为计最拙也。里邻实指，盖但知戚池有赃，而未知所以然之赃也。戚系无辜，吴合反坐。其干证堕满术中，姑免究。
