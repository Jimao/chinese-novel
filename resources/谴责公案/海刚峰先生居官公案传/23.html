
　　桐庐县有一旅店，居停商旅。湖广有一商，姓朱名德教，至之投宿，恂恂雅饰，如儒生然。主家婢，时时睨客，商怪而不敢问，婢累咨嗟，临去语曰：“烟来伏地。”客不解。夜半烟来极大，扑人口鼻，目迷喉干，不能声唤。忽忆婢语，乃俯伏于地，口鼻就以衣四塞，稍可呼吸。四鼓时，烟方息，商乃出。而归询，前途居人曰：“此家姓魏，名长二，常以烟杀人谋财，屡矣。婢以此客良善，故漏是言。”客以之告于公，一家皆于法，特宥此婢。<br> 
　　告谋人<br> 
　　告状人朱德教，告为杀命谋财事。身系湖广荆州人，贸易度活，年尽归家。昨遇魏长之店，身向投宿，岂恶欲行谋夺财本，夜半三更，用烟将逼身死，幸婢漏言，得救教命。乞天剿除敦风。上告。<br> 
　　诉<br> 
　　诉状人魏长二，诉为平空毁陷事。切身开店，佣生住歇客旅，素不为非，公平取接，并无谋毒之行。殊刁朱德教，辄起祸端，平白诬捏，有甚赃证？若身素行谋人夺财，岂无乡邻见证？情实虚诬。哀哀上诉。<br> 
　　海公判<br> 
　　审得魏长二，乃狼心苟行之徒，亦奸党凶恶之徒也。不务本，不务末，诡计害人，情实可恶，然乃以开店为由，罹人于罗网之中者，据此凶恶，殆猛兽中之穷奇，蛰虫中之虺也。既云公平接处，何尤用烟杀人？非谓店舍，实系牢笼。若非伊婢漏言“烟来伏地”，则德教一命，几乎丧矣。此固天网不漏，亦诸恶之贯盈也。盍拟典刑，婢系无辜。
