
　　绍兴府诸暨县，去城十里，长洋地方，民俗多信神佛，持斋诵经，男女纷杂，男呼斋公，女呼斋婆，彼此通家往来，作会其中。有一姓朱名如张一妻饶氏美丽，姓傅名仕志者见之，闷闷无策，致思成疾。有游僧化缘见之，说曰：“贫僧观斋公，心中似有不悦。”斋公笑曰：“尔但抄化之徒，何能预人心中事？”僧曰：“贫僧知斋公七情有感，郁而未遂，第言之，必能为斋公效一筹。”仕志不得已，告以所说未遂事。僧为谋曰：“明日轮诸公大会，斯时贫僧当来，来则事必谐。”仕志喜，许以事成，某当重谢。至期，大众毕集，僧伪邂逅，求斋公来会所，遽于斋公前叩首呼“万岁”，于所悦之妇前叩首呼“主母”。众骇问，僧曰：“试请主公照水。”则冠冲天，衣赭袍，腰玉带。令所悦妇照之，严然后服。僧又曰：“诸公俱从龙华会中来，皆是佐命者，请照之。”则冠冕兜鍪，人各异壮。盖此僧能妖术，以惑众耳。众以为奇遇，送礼僧为国师，僧因言于所悦之妇丈夫曰：“主母非若妻，宜献主人，重酬，若别娶可也。”其夫听命，果厚得金，僧亦得金三十两，时同会三百余人，不知其幻，以为真主，遂觊非望。彼此传，纠聚凶徒，谋举大事。斋公不能止。俄有告变者于海公处，海公令巡捕捉拿笞问，具吐前照水中所见事，以妖民。后海公奏闻上，请各分首从拟罪。止僧逃去。<br> 
　　除奸安民呈<br> 
　　呈状人刘福等，呈为举谋大变事。窃闻明宫莅政，先剪奸顽，民食国土，必守训典，以报君恩。本乡奸党傅仕志、朱如张等，妾生枝叶，辄觊非望，纠聚凶徒恶党数百余人，思欲谋举大事，礼拜妖僧为国师，扰乱地方，人民惊恐。理合呈明，乞究剿灭，免生祸患。若不除剿，恐成变害，人民涂炭，百姓遭殃，实为大害。恳恩杜绝奸恶，以安民业，庶邑无流亡，民无沟壑。为此激切具呈。<br> 
　　海公判<br> 
　　审得诸暨县管下长洋地方，多有懦弱之徒，不务本逐末者多矣。而今傅仕志、朱如张等，听信妖惑，遂成百端，纠聚众党数百之余，自称为主为臣，骚扰地方者何也？即今刘福等呈明，尔众党悉被捉拿，罪岂容追？非自罗于罗网之中，而丧却残躯乎？殊不想皇王之恩当报，反思谋举非望，情实可恨。傅仕志、朱如张等十人，不待时斩，余徒各以从者拟死。
