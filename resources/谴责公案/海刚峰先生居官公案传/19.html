
　　台州府仙居县地方，公至县地方，往过赴任，为大风掀去轿顶。公问：“风从何方起？”吏白曰：“东风。”公即令隶拿东风来审。隶默念：长官岂病狂耶？出，与众议。或教隶曰：“试往东行，呼东风，或有应者。不应，伏请未晚。”隶如言，市中无应者。行十余里，至一村家门，有深池，一人徒倚于门。隶再呼东风，其人果应，盖此人号东峰。隶取牌，民愕然，展看，忽为大风吹去，飞入池中。隶归告公，公曰：“必池中有冤。”抑亲至其地，集众涸池水，中有人骨一具。拷其民，民叹服言：“前有孤客借宿，俊利其财，杀之，投入池中。”遂伏法。<br> 
　　海公判<br> 
　　范俊，乃一村之刁恶人也，舞断乡曲，村民遭毒，顽官法，藐宪典，诚乡间之恶虎矣。旧年十月，孤客伊家借宿，身带银百余两。胡见利生心，忍心坏法，欺一孤身客人，谋杀移尸，投入门池。夫何狠心之甚耶！然冤魂终不瞑目，负曲九泉。虽不能如人之言以陈冤，则有灵起风制牌以入池，非冤魂之不容奸恶乎！大辟之罪，范俊安可逃之！
