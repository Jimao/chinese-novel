
　　南京聚宝门外，有一王舜卿，父为显宦，致政归。生留都下，与妓玉堂春日久情深，不忍相舍。乃所携之银渐消，还只恋妓。后囊罄，然妓待如故。但鸨日憎，生不得已出院。流落都下，寓一城隍庙中廊下。有卖果者见之曰：“公子乃在此耶？玉堂春为公子誓不接客，命我访公子所在，今幸毋他往。”乃走报玉堂春。妓诳其母，往庙酬香，见生抱泣曰：“君名家公子，一旦至此，妾罪何言！然胡不归？”生曰：“路遥费多，欲归不得！”妓与之金曰：“以此置衣服，再至我家，当徐区画。”生盛服饰仆从复往，鸨大喜，相待有加，设宴。夜阑，生席卷所有而归。鸨知之，挞妓几死，因剪发跣足斥为庖婢。未几，有一浙江客，兰溪人，姓彭名应科，闻妓名求见，知前事，愈贤之，以百金为赎身。逾年，发长，颜色如旧，携归为妾。初，商妇皮氏，以夫出，邻有监生，浼妪与通，及夫娶妓，皮妒之，夜饮，置药酒中，妓疑未饮，夫代饮之，遂死。监生欲娶皮，乃唆皮告官。云：“妓毒杀夫。”妓曰：“酒为皮置。”皮曰：“夫始诒妓为正室，不甘为次，故杀夫，冀改嫁。”妓遂成狱。生归，父怒斥之，遂矢志读书，登甲后，擢御史，案山西。时公已转江浙运使，生以之告公：“可为生根究此？”公诺之托，至浙询之，乃知妓成狱已久。一日，察院录囚犯，解妓往审，值公轿至，妓即扳公轿曰：“老爷神谳，小妇冤于囹圄，乞爷爷救之！”公沉思，曰：“舜卿曾托究此妓下落，今日可救之，以脱其罪，日后可好与舜卿相见。”乃即带归衙审，令隶去逮刘妪、胡监生等至，不伏。乃潜匿一卒于庭下柜中，监生、皮氏与妪俱受刑于柜外。公伪退，吏胥散。抠老年不堪刑，私谓皮曰：“尔杀人累我，我止得监生银五两，布二匹，安能为此挨刑？”二人曰：“老妪娘，再奈烦一刻不招，我罪得脱，当重报老娘。”柜中卒闻此言，大叫曰：“三人已尽招矣！”公出，卒面证，俱伏。公令人伪为妓兄，领回籍，后与舜卿为侧室，妓冤得白，公作文书申详察院，顾大巡见之，大为明谳，抑称之。<br> 
　　告谋死亲夫<br> 
　　告状妇皮氏，告为号究夫命事。孽妾周氏，不甘为小，苦要夫嫁伊身。夫坚不从，岂孽置药毒死。少年冤毙，闻者伤心。夫系无辜遭毒，情惨蔽天。恩爱相残，五伦灭绝。叩天法究，感恩上告。<br> 
　　诉<br> 
　　诉状人周氏，诉为冤诬陷害事。切身嫁彭应科为妾，谨守闺训。皮氏每怀妒嫉，置药欲杀妾命，岂夫误饮遭伤，殊仇反捏架言，欲嫁毒杀。不思酒由尔置，死夫一命不足，又欲害身以死，情实可怜。哀诉天台作主劈冤。上诉。<br> 
　　海公判<br> 
　　审得皮氏，以夫久外不归，乃与胡才成奸，应科娶周氏而归，伊见执妒，置药毒之者实矣。岂周疑不饮，科乃饮之，而中毒死。何尤反陷周之不甘为妾，杀科将以再事他人？恶毒之心，胡甚之耶！然伊虽恶毒不尽，亦无此能陈告，必胡才之奸计也。皮氏大辟抵命，胡才合应拟戍矣。
