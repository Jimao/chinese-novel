
　　严州府寿昌县有江仲，生五子。值年饥，家窘，复生一子，令仆弃之。仆抱出，适市有富翁，姓张名聘，见之以问仆，仆告以不忍之故，无以为计。翁曰：“予无子，肯与我，当谢以金。”仆曰：“令有所归，足矣，敢望金乎？”乃以付翁。后数年，民生计日遂，而五子先后皆丧，民老而孤，追叹曰：“昔幸有子，倘不弃之，犹或可延宗祀。”仆曰：“主人亦悔昔之弃子乎？此子尚在，但恐不可得。”民惊问故，仆曰：“前与张富翁，今已长，读书甚聪慧。”民喜，求以金赎，富翁不允。讼之公，公不能决，乃令两家各娶一妇。此子往来数年，后各生有子，各奉其祀焉。<br> 
　　告取于<br> 
　　告状人江仲，告为霸子绝祀事。切身家贫，因值饥年，子多不能应供，乃将小子与张廷聘继祀。岂知不幸，四子俱亡，身老孤苦无祀，将银与聘求赎，殊恶霸执不还，绝人祀庙，情实惨然。乞天判归。衔恩上告。<br> 
　　诉<br> 
　　诉状人张廷聘，诉为刁奸灭祀事。切身老迈无子，江仲遇荒，令仆江兴将儿抛置于水，幸身窥见，将金求与继后，抚养一十五载。岂恶以今无子，欲取续枝，不与，告耸台下。切思先既弃舍，今又何用赎？伊谓祀典无人，身肯以绝守宗庙？乞天恩断。上诉。<br> 
　　海公判<br> 
　　审得江仲，先年家贫，因遇饥荒，子多不能应供，令仆以小子抛弃于江，乃张廷聘求之，抚养继后，已经十五载，恩义亦重深矣。江仲今既乏嗣，置金求赎，虽则为无后之虑，乃不合先年弃舍，非能生不能养哉！若将子还伊祀典，廷聘岂不绝典乎？然宗庙祭祀，所不可绝者。江仲与廷聘，既虑祀典，各取一妇，任子往来，则仲、聘亦各不为绝后是非两计也。合宜取供。
