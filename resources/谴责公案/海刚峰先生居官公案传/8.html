
　　淳安县崇义乡阎敬娶后妇，妇携女姚氏来，以为敬子妇。已后妇死，敬通于井得珠妻关氏，而井又因关通于姚，遂与偕逃。敬怨关，欲成讼。先是，敬亦调狎其子妇，关知之。因以钳其口，不敢言。而敬与其党王大库素仇卢天林，因诬讼天林奸拐焉。关氏证其奸状，大库证其拐状，众口丛射。天林不胜拷掠诬服，谓已卖出。得出狱。寻取出，即刎于敬家。敬恃案定，又恐卢天林子以冤父讼，遂再讼于按台，以属公。公知其冤，然无能难之。禁敬与关于二处。故令人作敬馈食遗钱于关，尽得关密语。又讯其主者，得二人共寝食状。猝以诘敬云云。敬莫能对，因吐前事。敬干法，天林冤雪。夫卢天林之钳于群喙，金铁莫能喻其坚，然不能无疑隙。藉公之决，必不令天林冤死。乃竟冤死。阎敬之再讼，持案定也，安知有海公鞠已？岂非天乎？而阴有使之者乎？<br> 
　　告强奸<br> 
　　告状人阎敬，告为剪奸正伦事。儿媳僻园讨菜，凶恶卢天林入抱奸，遂串偕逃。切恶强奸罪重，拐带非法，乞除奸党正法。上告。<br> 
　　诉<br> 
　　诉状人卢天林，诉为电烛虚诬事。身与阎敬，素执仇恨，驾捏伊媳菜园被林所奸，偕同逃走。不思菜园非行奸之所，白昼岂捉奸之时？仇口称诬，难逃洞察，哀哀上诉。<br> 
　　海公判<br> 
　　审得阎敬，乃奸恶人也。既称天林奸媳，胡不捉奸于房帏，而乃捉奸于菜园乎？其情犹涉狐疑矣。若据大库与关氏所证，卢天林奸拐似真，则拟应戍无辞。然关氏之证，不过卖奸买奸之故，乃与阎敬有奸，串其媳与井逃走，恐阎敬与讼伊之罪难逋，故死证天林所奸是实。大库苦证拐真，不过仇恨相隙。殊不知，平白诬捏，陷人一命，情何狠也。关氏氵㸒恶，合依官卖。大库奸党相助，拟之满徒。阎敬虚诬，合拟充军。天林累死一命，阎敬当给埋殡，与其子殡殓。各依律取供。
