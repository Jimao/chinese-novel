古今之载籍繁矣。求其快人心者，历数代止一二人。就此一二人之身，求其快人心者，终一生止一二事。甚哉，快心之人与快心之事不可多得，有如此也。盖必我快我心，而后可以快人心。我生平有所郁郁不得志于初，深望异日之云蒸龙变，得大伸其志。而或遭时不偶，赍志以没，则不快即稍稍得一伸而不尽伸，则终不快。且我将有所报于人，而不克报；人或有所托于我，而不克如其托，则又不快。以我自揣，不快我心之事凡几，而及身不能快，至待之后人；今生不能快，至需之来世，则长逝者魂魄私恨无穷。此志士所为仰天推心而泣血者也。予尝缅想古今以来，策如苏秦，而不获雪敝裘之耻者何限；智如张仪，而不获报盗壁之冤者何限；膑脚如孙子而不获制庞涓之命者何限；折肋如范睢，而不获取魏齐之头者何限。韩信无萧何之荐，则一饭之德曷酬；季布无朱家之藏，则千金之诺莫显；长卿不逢汉帝，则题桥适见笑于王孙；班超不勒燕然，则投笔只受嗤于俗辈；使孤儿早殒于屠氏，则程婴存赵之念空怀；使高祖见杀于鸿门，则张良为韩之情徒结。彼偶邀天幸，而得送厥衷，声施后世，亦极难耳。其他嗟命途之多舛，悲遂命之无时，不可胜数。虽怀瑾握瑜，含诟忍辱，而其人既厄，则名亦弗传。呜呼！天实为之，谓之何哉？假当輓世，而有人焉，有愿必成，有忿必泄，矢己必表之日星，救人必出之汤火，慷慨淋漓，不留遗憾，斯其快我心而并快人心为何如者！余爱之慕之，乐得而称述之，因目之日快士，而为之传云。<br><br>五色石主人题<br>