

<p> 　　叙州府宜宾县李德裕，登进士榜，初授南昌县知县，继升都察院浙江道御史，后至山东参政。历官多年，家资富足。正妻孔氏，生子名千藩，十五岁已入叙州府学。孔氏每示以父所遗之银，千藩知得，遂私取去纹银一百余两。庶妾纪氏，生子千宣，禀质聪慧，年十五岁，入宜宾县学。父甚爱惜之。由是，日夜积聚好银万有余两，付千宣。盖因千藩前偷去纹银百两余，故此多积，付于幼子，恐后长子更利害也。德裕在日，常写分关二张，将产业、田宅，凭宗族亲长，一一眼同，均分与二子管业。德裕既丧之后，千藩要分父手所积之余。纪氏曰：“家业俱是父手分定，当初一一公派，今日安得因父不存，遂来占弟之家业乎？”千藩曰：“父在只分田产，未曾分出银子，况父当时做了多少年官，掌了多少年家，岂无数十万银来分我乎？”<br><br>
　　纪氏曰：“父平生积银数万，与大娘共埋地中，俱是你取去了。如今哪有一分纹银在？”千藩曰：“我纳一前程，不过去一千两。自后积了这许多年，其银何可算数？必要拿来均分，千宣安得独占？”纪氏不听其言，千藩大怒，遂将纪氏骂曰：“我为嫡子，尔为庶子，嫡子不得承受父银，庶子乃敢坐占，天地间有此理乎？我必去告官府，与你讨个明白！”遂作状，往按察司去告：告状人李千藩，系宜宾县籍，告为弟占兄财事。故父家资十有余万，前后积银不止十万。身居嫡子，弱冠纳粟，授任汝宁经历，未涉家务。父宠幼妾，偏爱幼子，先年分关止开田业，余银俱存，议定后分。不料，父陡病故，恶弟心狠，独吞银两，毫不见分。以弟压兄，以庶欺嫡。乞吊父帐，查明出入数目，明算均分，庶使肥瘠得匀。上告。<br><br>
　　王爷一见千藩状词，知其必以嫡欺庶，遂准了状子。千宣见哥子告状，亦具一状来诉：诉状人李千宣，系宜宾县生员告为辖弱强占事。鳄兄千藩，素恃嫡长，贪纵残毒，欺凌庶孽。父共嫡母，埋银数处，通计近万有奇。父没母私指示，鳄兄翻皆取去，毫无所分。身亦父出，兄独吞银，嫡强银尽兜去，弟弱毫厘不沾。乞天怜悯，各断均分，亡父瞑目。哀哀上诉。<br><br>
　　王爷准了诉词，遂拘原、被告审问。千藩曰：“吾父在日，私宠幼妾，溺爱少子，当时分居止分田产，所积银两，一毫未分。今弟一一占去，反说我私掘银。父虽死去，二母同居一房，欲掘从何下手？掘银有何证见？”千宣曰：“当时分家时，小人住在新居，父与二母同兄住居。祖屋所积之银，随身不离，岂有身与长子同居，而银又藏幼子之房屋乎？兄私取银，邻里皆知，何为无证？”王爷遂问干证乐和、傅达。达受千藩嘱托，和受千宣嘱托，两下言语俱不得理。王爷又见二子，皆李公胤嗣，难以动刑。两下争竞，遂至经告无已。<br><br>
　　及王公亮转迁入京待命，郭公自浙而来莅任。千藩、千宣兄弟又来讦告。郭爷曰：“你兄弟争财多年，我已晓得。尔是非明白，今当为尔判决，永杜争端。尔兄弟可将父手分关及家中各项簿帐，所置器皿物件，诸般锁钥，并两家亲丁，不论男女、老小、婢仆，俱要到司一审，时刻即放回去，便可绝尔数年之争。”千藩、千宣依命。各抬家眷人口见官，各以分关、锁钥、田庄、记籍、簿书，一一递上。郭爷乃问千藩曰：“我观尔兄弟分关田地诸般，件件相当，无有不平。尔独苦苦告弟，必是为弟多得了银子。”千藩曰：“故父遗银，’弟独藏去，情理难堪，故屡来奔告。”郭爷曰：“尔弟得银，尽藏于家乎？抑寄在人家？”千藩曰：“弟银俱在家中。”郭爷曰：“吾尽追弟银与尔，肯罢讼乎？”千藩曰：“若得弟银，再不敢缠告。”郭爷又问千宣曰：“尔之告兄，必说兄骗银甚多，心中不忿。”千宣曰：“父所埋银，皆为兄得，小人甚不甘心，故此来告。”郭爷曰：“吾取尔兄之银，尽数典尔，肯歇否？”千宣曰：“若取兄银出来，小人永不敢争！”<br><br>
　　郭爷已知两人心事，遂大骂曰：“尔这两兄弟，狼心狗肺，不念手足同胞，兄说弟得银多，弟疑兄多得银，今我公断，今以千宣分关等项，悉付千藩，即刻入弟之宅，管弟之业；以千藩分关等项，悉付与千宣，即刻入兄之宅，管兄之业。若有半言反悔，我即提本籍没尔家财，家属尽流口外。”断罢，遂差十数牢子，押住千藩、千宣，各自换易。<br><br>
　　谁知二家妇女都只思恋自家器物，都不肯换。大家哭诉于郭爷之前曰：“小人兄弟不才，激恼老爷。今蒙更相换易，诚至公至明，无一点偏私，小人无不听从。但小人家中妇女，用惯自家旧物，住惯自家旧屋，今后永不敢争。只愿各人掌业，不愿换易，倘再争讼，情愿甘当大罪。伏愿天台乞怜恩宥！”<br><br>
　　郭爷曰：“吾已断定，谁听你诳言！”千藩、千宣复叩头恳诉。<br><br>
　　郭爷大怒曰：“尔兄弟这个争多，那个争少，今日更换，便多少得均矣！又都舍不得自家己业，岂非骨肉相残，徒把父财作势乎？先人如此刻苦得来，如今兄弟这般争执，质之于官，财为悖逆之民；求之于父，则为不孝之子。本该各责二十，以惩刁风。但据二人各称父遗家业十有余万，姑各罚银一万，以充国用，解入朝廷，再不许尔争讼，方准尔两家更换。”千藩、千宣畏郭爷威明，遂甘受罚准息。郭爷判曰：难得者兄弟，易得者钱财，故古人不欲以外物而伤天性，此单宰之所以化成人也。今李千藩、李千宣，母虽嫡庶，父则均恩。夫何不念手足、懿亲，同忾大谊？兄则告弟独吞父生前之银，弟则讼兄私掘父已藏之窖。角弓外向，棠棣中枯。不念父功刻苦，惟知财利迷心。语讦告则屡年仇雠，语更换则一家号泣。固知不从贸易者，乃两家俱非不足；好为争执者，实二人倚势在财。今依理断，各罚赎银一万，输送入官，以充朝廷粮饷。立按取供，毋再自贼。
 </p>
