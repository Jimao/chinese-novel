

<p> 　　政和县五都徐村有游旗、游旆、游方写兄弟三人，藉祖父余荫，家业巨万，富饶堂室，田连阡陌。但游旆年虽第二，立心甚毒，每行利己损人之事。虽凭族长分家，往往欺兄本分，田产要取附近，承荫房屋要取高大精洁，衣服器皿要取华丽新美，凡一切家中动用，俱要占哥弟便宜。<br><br>
　　游旆心下犹不自足，乃与其子游志高商议曰：“我欲尽取大伯伯之家，你有何计可以一网打来？”游志高曰：“我伯尚有哥哥游志广、侄儿游自成，一家三人卓然，奈何能尽取得？”<br><br>
　　游旆曰：“事由人干。若有好计策，莫说三口，即三十口亦不难置之死地。”志高曰：“若欲谋他家业，必应先毒死伯伯，后毒死哥哥，又毒死侄儿，方能斩草除根，方能夺其家业。况又有小叔游方写，亦要摆布他，方可成事。若有一个不死，他日我等必难存济。”游旆喜曰，“我儿实有机谋。”遂日夜伺候游旗动静。一日，游旗往田中耕田，婢女送饭并携老酒一罐，行至无人去处，游旆故意叫婢女后面路上代他接耕田饭来。其婢放饭在路，游旆见婢去远，遂将毒药倾在酒内，向后来接婢饭。婢仍携前饭，与主人去吃。游旗耕田辛苦，即先取酒来连吃数碗，不觉肚中又饿，毒药发作，遍身发热，望塘中去浸，登时死于塘中。婢只说酒醉投水，连忙来报家中。旆、方写诸子侄俱来痛哭，具棺收殓，谁知此是游旆毒死。<br><br>
　　过了数日，游方写似觉略有风行草偃，在外言三语四。游旆知得，心中深恨。一日志广偶得伤寒，游旆曰：“伤寒亦是大病，也要请医服药。”志广遂着家人，请得县中刘医士来家医治。服药数帖，其病少愈，刘医士曰：“尔病渐渐要好，我家中有事要归，明早我叫小介，再送两帖药来，便可断根。”说罢辞去。游旆遂置毒药手中，及至天明，在总路去等，果见刘医士送得药来。游旆曰：“此药是我家去的？”小童曰：“是也。”游旆接过手来，开包一一看过，遂将毒药尽放在内，仍旧包了。小童送到游志广家，辞别归去。志广煎药服去，一时毒发，遂不可救。游旆见侄已死，乃假装怒曰：“刘郎中素号明医，百无一误，今独医死志广，必有缘故，我想此必游方写那畜生，欺奸侄妇陈氏，故串医人毒死志广。不然，何其死亡如此之速，有此异事？氵㸒人妻子，毒人丈夫，我必代为伸冤！”<br><br>
　　遂写状往县中洪大尹处去告：告状人游旆，告为代侄伸冤事。恶弟游方写，禽兽邪行，秽污闺房，调奸侄妇陈氏至稔，恐侄志广闻知不便，乘伊伤寒，遂买串医士刘一梁，毒死死志广。骨肉相残，人伦大变。乞天究治，存感沾恩。上告。<br><br>
　　然志广之死，实系游旆用药，乃嫁祸于游方写耳。且又密嘱其子志高，包药于糖饼内，再毒广子自成，意欲斩草除根耳。<br><br>
　　自成不食，故误杀其家僮。通族尊长，举皆知之，莫不忿恨游旆，且骂曰：“至亲手足，安可以如此狠毒？既害其父，又害其子，犹欲害其孙，何等过当！我和你若不举首，则恶暴日甚，冤鬼悲号。凡有人心，不可坐视！”遂召集一族三十三人连名，于洪爷台下出首：首状人游忠、游恕等，系五都民，首为不公不法事。<br><br>
　　族恶游旆，兄弟寇仇，操戈入室。先年与兄游旗争财不和，密谋毒命。又虎吞幼产，毒死旗子志广、孙自成，反陷游方写抵罪。夫游方写既恤其孤，安有杀孤之理？游旆既杀其父，岂无杀其子之心？三代两父子，俱各衔冤；一族百男妇，莫不切齿。况今田产入囊，复欲陷方写同死。黑夜冤魂号天，白昼怨声载道。恳乞天台锄强翊善，感德无涯。上呈。<br><br>
　　洪爷接了状辞及首词，遂拘原告及通族人等，一一细加推究，皆曰：“虎不食子，狼不残亲。游旆父子只知有田业，不知有骨肉。望爷爷悯察。游方写本以悯孤恤侄，触怒游旆，遂诬陷奸谋，然皆虚情，乞宽恩苏释。”游旆见众俱压倒他，遂哭诉曰：“长兄当父，幼弟当子，父子纵是无状，必不忍食父而吞子，况难得者兄弟，易得者田地，焉有轻其难得者，而重其易得者，乃低头受刑。”并不供服。洪爷又恐游旆特立而为人所共恶，难好决问，遂写申文，把游旆一干人犯，遂解入刑馆郭爷处参详。郭爷看了申文，心中已有了然，遂唤游忠上前，问曰：“游旆父子谋兄家财，丧他父子三口，果是真否？”游忠曰：“毒兄水死，侄病加砒，毒孙误中其仆。”郭爷曰：“游方写亦旆亲兄弟乎？”游忠曰：“系同胞共乳。”郭爷曰：“旆死哥哥一家，已自遂志；幼弟游方写未死，兄家岂不二人平分？故毒行于兄而奸陷于弟。此骑虎之势，安得放下者也？”遂喝令皂隶，将游旆父子每人重打四十。遂举笔判曰：审得游旆与兄游旗争财，骨肉冰炭，用药毒死，立心奸险，当时一家，疑已不决矣。今又毒杀兄子志广，则凶谋欲盖弥彰，反诬幼弟与侄妇陈氏通奸，串医士刘一梁药死，此笼络一家，一举两利之计也。况又日嘱男志高，糖饼下毒，害志广之子自成，是欲剪草除根，绝其血脉耳。<br><br>
　　幸而自成不食，误杀其仆，此天意耳！在不绝善人之后也。<br><br>
　　夫游旆既杀其父，又杀其子，曷为又残害其孙，并陷游方写死于非命？此等极残极忍，虽蝮蛇穷奇之心，未有若此之甚也！合拟凌迟，法所不赦。其子志高仍拟同谋，律例取供。游方写本系无辜，陈氏奸情殊假，一梁之药无毒，毒出游旆，旆无逃刑。游旆家财，悉断与游方写、游自成掌管。<br><br>
　　立案存照，以儆将来。
 </p>
