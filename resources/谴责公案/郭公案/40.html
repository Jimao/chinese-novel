

<p> 　　杭州武林驿，有葛、沈二姓，同廒接栋居住。葛殷、沈枢两家，俱养有牝马，后两马俱生小驹，而小驹常混作一起，交互吃乳。一日沈枢牝马死去，其小驹即带在葛殷马群中养大。<br><br>
　　时常杂乱，晚夕一同吃乳。后因小驹俱教得鞍，沈枢将礼谢殷，求取此驹。葛殷顿起歹心，便对来人说：“尔家小马多时死去，这马俱是我马生的。拜上你家老官，这礼我也不敢受。”来人到家，对主人说知此事。沈枢曰：“有这道理？我亲自去取。”<br><br>
　　即至葛家亲来取马。葛殷曰：“前日你的小马，实因无乳死去，我未把信报你。”沈枢曰：“这马明明是我的，怎么赖得？”葛殷曰：“马值几何？但物各有主，我岂赖你？”沈枢曰：“你真不还，我不得不鸣之于官。”葛殷曰：“亲长既要告官，小人不得不来诉明。”沈枢取马不来，心中忿忿，遂写状入府去告。<br><br>
　　适逢郭爷下衙，遂拦马头告曰：告状人沈枢，系仁和在城东隅民籍。告为欺占事。马死，小驹寄养恶邻葛殷牝马食乳。两邻通知。今马已长，礼取归家教鞍。恶执不还，妄捏双胎。身辩触怒赶打。窃思物各有主，白遭骗去，冤屈难伸。恳天作主，究马锄凶。<br><br>
　　上告。<br><br>
　　郭爷见了状词，遂带沈枢入司，乃出牌，去提葛殷来审。<br><br>
　　牢子肖玺，即去提得葛殷到台。葛殷遂出状诉曰：诉状人葛殷，系仁和东隅民籍。诉为争占事。身畜牝马，生两小驹，众皆共见。祸因兽亲沈枢，三月将小马寄养，不料死去，已经数月，忿殷身驹并育，伊马独死。妄捏骗马不与，竦告爷台。窃思驹原有母，物岂堪赖？强欲骗生偿死，冤屈何伸？叩天白冤。上诉。<br><br>
　　郭爷见了诉词，问曰：“尔马果并育两驹乎？”葛殷曰：“果然双生两驹。”郭爷曰：“沈枢果亦以驹寄尔养乎？”葛殷曰：“三月他牝马死了，果将幼驹仰小人看养。养至六月死去。小的失于报信，所以有今日之争。”沈枢曰：“他家止生一驹，并小人的，才是两驹。怎么把小人的亦认作他的？”郭爷叫手下带马前来，说：“尔二个俱不必争，我自能识得真伪。”叫把两驹绑在两廊柱上，却把牝马，系在中央月台之上。令人将两驹任意鞭挞，且看牝马如何？只见小驹被挞之时，那牝马只咆哮，趋顾东边之驹。郭爷又叫将两驹放开，只见那牝马，与东边之驹沾作一块，似相眷恋之意。那西边小驹，一直向外走去，牝马亦不知顾惜。郭爷看破，叫二人上堂问曰：“尔看那畜生，亲者便相垂念，其非己出者，略不介意。沈枢何得执葛殷之驹而不还乎？本该问尔大罪，姑罚不应。以戒尔后。”判曰：系马千驷弗视，义利分明。千乘弃而不顾，身家清白。<br><br>
　　今葛殷惟知贪昧，不恤比邻，一驹能值几何？意图白赖。<br><br>
　　千金难买邻舍，心全未思。寄养者把重，盖在亲情。捏死者诈诞，妄欺天理。葛殷拟问不应，沈枢领马自牧。立案在公惩俗。
 </p>
