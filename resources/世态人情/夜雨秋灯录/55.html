　　兴化有丐者，乞食廛市间，观者围之如堵墙。余曾亦趋视，盖其人顶生一角，矗正中，根束短发如毛，角首微锐而梢，朽如蠹啮。人争问讯，泫然曰：“余非生而戴角者。幼不肖，动辄忤双亲，攫资宿妓，家贫，双亲啖糠而已，犹携酒肴就妓家食，尤喜煎炒脆炸，浓汁厚味。亲死，以芦包葬东郭，甫归家，正遭回禄，屋宇什物，一时煨烬。贫不能耐，则于亲族友党中唆是非，挑械斗，兴词讼，己则假为调停，攫鹬蚌利。<br><br>　　是年，年三十有二，忽病，自分必死。数日，颅肉痒甚，抓挠肤裂，紫血涔涔。突一角出，如笋掀泥。自顾镜中，已似神羊。而奇痛不可忍，呼号床第间。十余日，忽梦一神人告之曰：‘尔思病从何来？角从何生？曷言其故，痛自己。’寐而自省，试以己之罪恶，于人前姑言之，痛果已。顷年已六十，如故，一日不言，一日便痛。”言已，唏嘘泪下如雨。人怜之，多施一文钱，由是得无馁。乡中小儿，偶摩娑其角而动摇之，便哀呼诵佛号，自云：“兴化东乡人，无名氏，惟号独角兽。”余戏为摹小像，赞云：“彼何人斯，乞于东郭；身未披毛，首先戴角；春笋怒芽，上指寥廓。其身犹人，其心则兽。兽耶人耶，峨峨穿透。地狱人间，黄泉白昼。非獬豸冠，亦非角端。铙鼎不铸，山经不刊。好角逐者，蓦见心寒。”