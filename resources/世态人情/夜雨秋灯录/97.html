　　吴门名校书张少卿者，系出毗陵间，小家之碧玉。身依慧水，托雅集于黄。听雨僧庐，梦云禅榻。深情款曲，绮语缠绵。早已游侣名，痴人逐队矣。无何，迹附鸾灯，歌传雀舫。虎邱春暖，荡鸳梦而低昂；鹤市宵深，听弦而掩抑。嗣以金吾禁切，玉女藏踪。深潜于桃李园中，久匿于芰荷丛里。琵琶小拨，檀板轻敲。卷花之鲸浪虽狂，荫叶之莺身自稳。迨乎风姨威息，月姊恩多，结小社于红楼，试新联于翠帖。（自注：有巨公赠以联曰：“少之时不亦乐乎；卿以下何足算也。”）门前车马，巷里笙歌，时盖居干将坊巷也。灯红酒绿之场，非卿不乐；月地花天之下，与子为欢。断三生杜牧之场，名流倾倒；作一夕秦宫之梦，我辈勾留。<br><br>　　乃有张小尹观察者，筮仕滇池，羁身沪渎。近复以奉催军糈，解橐吴阊。问柳章台，品花吴市。缘深一面，遽尔销魂；梦结连宵，翕然意满。词托微波之达，好倩蹇修；鉴忘祸水之临，敢称副室。爰访委禽之礼，用图比翼之欢。遂于月之十六日，迎归于曹家巷寓庐。红交拜，金盏同倾，礼也。蓝桥重度，看蝉鬓之斜欹；玉札谁缄，顾鸾弦之再奏。聊疏短引，兼附新诗，藉佐奇谈，以供一噱云尔。词云：<br><br>　　卸却黄冠画翠眉，靓妆顾影弄娇姿。<br><br>　　无端一夕东君力，博得雍容象服宜。　　姐妹常时共倚楼，尊前老大各生愁。<br><br>　　红颜毕竟多浓福，夫婿居然在上头。<br><br>　　七宝香车锦作堆，彩旗绣织两行开。<br><br>　　旁人休与争迟疾，八座巍然命妇来。　　黄纸新缄御笔封，入门便荷宠光隆。<br><br>　　而今休说梁红玉，合向先生拜下风。<br><br>　　旧日栖迟王谢堂，新巢京兆有雕梁。<br><br>　　不须更说乌衣巷，飞入高枝变凤凰。<br><br>　　记得欢场手共携，女床鸾凤换巢栖。<br><br>　　琵琶还向江心弄，笑尔浔阳估客妻。<br><br>　　大弦急迫小弦舒，合卺青庐事不虚。<br><br>　　愿得多情似关盼，深楼常伴老尚书。<br><br>　　浓艳凝妆倚晚霞，一枝移植到仙家。<br><br>　　苏台春色知何许，多少王孙不看花。<br><br>　　此梦芜庵主稿也。叙事周详，言情婉约，而弦外传音，更觉有余不尽，是真得风人之旨者矣。