　　打狗桥至老北门口，路几半里，列屋而居者，江北流娼，动千百计。至夜，门外皆缀一灯，从打狗桥一望无际，如繁星然。然牛鬼蛇神，皆作夜叉形状。夕阳西坠，排列门前，粗脂笨粉中，求一略似人形者，渺不可得。盖彼处俗名“花烟间”，真所谓香粉地狱也。鞭丝帽影，固不屑勾留；舞扇歌衫，尤不甘俯就。人云因不敢于粗头乱服中，以求佳丽，如九方皋之相马，赏识于牝牡骊黄外也。　　秋思方深，散步豫园。茶罢出城，道经是地。于花妖木贼中，忽有翩若惊鸿，矫若游龙者；虽裙布钗荆，而妩媚天然；如孟德曜，不失大家风范。始叹何地无材，固不能拘于俗见也。惜其门户丛杂，屋宇龌龊，难于插足。还望于日斜风定后，斜倚门前；仆于散步时庶几遇之，勿如人面桃花，则幸甚矣！因叹浆家饼肆，狗屠钓客，怀才未遇者，不知几何；论才者慎勿眼光如豆，拘于俗见也哉！