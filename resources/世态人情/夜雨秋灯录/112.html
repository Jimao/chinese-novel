　　蕙兰心性玉丰姿，能占东风第一枝。<br><br>　　修到几生香梦里，不教轻薄蝶蜂知。<br><br>　　倩卿，即吴门百艳图中姚小七也。春色一枝，移来海上，居普庆里，为二爱仙人李芋仙所赏识。授以吟咏，有知己之感。芋仙病于寓邸，姬遣侍儿迭问，并馈绨袍。芋仙有句云：<br><br>　　半旬小极旷招寻，青鸟频来探好音。<br><br>　　传语一言三致意，善调眠食善安心。<br><br>　　绨袍风味女儿箱，罗绮丛中侠骨香。<br><br>　　能使美人怜到底，只须一副好心肠。<br><br>　　常品名花十友，以姬为梅花清友，赠句云：　　绰约一处子，见之汾水阳。<br><br>　　人间堪独立，海上对孤芳。<br><br>　　兰有同心语，梅无媚世妆。<br><br>　　频年知己少，无使遇南湘。<br><br>　　七绝云：<br><br>　　推解高风不可寻，恰从闺阁遇知音。　　一缣漫说区区意，总是怜才念旧心。<br><br>　　搜残黄竹女儿箱，隐隐犹余百和香。<br><br>　　蜀缬他年同此爱，莫教秋雨断柔肠。<br><br>　　此情深比水千寻，难得蛾眉属赏音。<br><br>　　愧煞一般豪贵客，寒暄不问托知心。<br><br>　　解衣亲启镂金箱，博得风尘姓氏香。<br><br>　　秋雨秋风凉已遍，那知独热美人肠。<br><br>　　司香旧尉赠云：<br><br>　　不是娇羞不是狂，一般酬应寸心量。<br><br>　　风尘独创怜才格，红拂偏教识李郎。<br><br>　　修来颜色自倾城，百艳图中早列名。<br><br>　　怪底大家推重甚，不怜豪杰则怜卿。<br><br>　　露蕊含苞茁一枝，盈盈浅笑昵人知。<br><br>　　生成眉眼天然好，况是垂髻十五时。<br><br>　　池莲居士选句云：<br><br>　　琴川女郎年十七，绰约如花真艳绝。<br><br>　　有人花府学秦宫，飞上枝头变蝴蝶。<br><br>　　眼波一转秋水清，眉黛一扫春山横。<br><br>　　尊前替谱临春乐，琼树森森碧水明。<br><br>　　一轮碧月终宵满，手拨檀槽声缓缓。<br><br>　　自怜一串好歌喉，那知座中肠欲断。<br><br>　　忆昔侬来北里游，宝儿弦索巧儿讴。<br><br>　　而今身价千金重，不与寻常一例俦。<br><br>　　辛已花榜，列居二甲第一名，品云：“清新隽永。”壬午花朝艳榜，首冠群芳，奖曰：“侠骨仙心，高立尘表。”姬性孤高，颇以身价自矜，遇寻常客，大有燕叱莺嗔之态。余尝数饮其家，室中陈设，琴几貌鼎，墨宝笔床，诗书数卷，拓碑几本，盖芋仙为之位置也。吁嗟！自古名妓，必得文人为之标榜，庶可享盛名，傲侪辈；美人词客，共著芳声。芋仙之于倩卿，可谓至矣。犹记其临别句云：<br><br>　　未知后会从何地，且结来生未了因。<br><br>　　自芋仙去后，倩卿系铃乏人，未免门前冷落，车马稀疏，余不禁感慨系之。癸未冬季，花榜评云：“清歌妙曲，风度翩翩。”