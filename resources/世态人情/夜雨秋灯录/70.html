　　武林金氏，望族也，代有闻人。有某翁者，救死恤生，利人爱物，至诚恻怛，人皆仰之。然厄于命，年逾强仕，家中落拓。夏日纳凉院中，有饥猫倾侧将毙，翁睹之恻然，自起伺之。从此猫不他往，恋恋依翁侧。翁每饭必食以腥，即外出，必嘱家人尽心爱养，由是猫渐肥健，能捕鼠，而粮无耗矣。<br><br>　　是年秋涝，粒米无收。翁家乏食，借贷无门，典质已尽，搔首踟蹰，牛衣对泣而已。猫更无从得食，嗷嗷于侧，小女子责之曰：“人尚无食，汝欲食耶？主人困穷至此，心烦意乱，汝不念平日养育恩勤，何以报德，而反嗷嗷取憎耶？”猫呦然似诺，一跃登屋去。人皆异之，翁亦破涕为笑。<br><br>　　未几，猫衔一物掷翁怀中，视之，妇女旧抹额也，上缀东珠二十余，光明圆正，大如芡实，值千金。翁惊讶失色，一喜一惧，曰：“猫虽通灵，但窃取之物，不但污我品行，且恐失物之家，冤及婢仆，性命攸关，奈何？”其妻女曰：“翁言虽是，但井上之李，岂无主者，廉士尚且取之，所谓饥不择食也。况此物自至，必天神怜翁，假手以济，岂尽狸奴力耶？无已，姑先质资度岁，暗访物主，明告其故而归以质券，似亦无伤。”翁不得已，姑从之。<br><br>　　次年遍访，无失物家。或曰：“此巨家殉葬物，年久墓崩，家贫棺坏，则猫取之矣。”或曰：“有心计妇，家有荡子，藏此物于复壁承尘中，为子女谋。未及交代，猝病而亡，猫故取之，无碍。”皆是也，要之以神天赏善之说为正。翁闻人议论近理，乃赎而货之，缘是起家。子孙发甲，世承祖训，爱畜猫，食必以腥。有仕至宪司者，署中猫且数十头，出入随从，专有饲猫之职，至今不衰。<br><br>　　芗闻而叹曰：人生世上，财可忽乎哉？不但饮食起居，以之自奉：即庭帏行孝，棣萼情联，莫不藉此。甚且至爵可得而鬻也，刑可得而赎焉。以之救济，仁名顿起；以之施与，传为美谈。信乎？金圣叹曰：“名以银成，无别术也。”彼猫乌知之，亦以此取义，且永锡尔类，岂不异哉！