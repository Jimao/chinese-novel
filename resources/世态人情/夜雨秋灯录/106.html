　　双龄，邗江村僻女也。年十六七，秀骨丰肌，眉目如画，望之若神仙中人。家固贫，纺织自劬，依母为活。偶有龌龊隶见而悦之，欲娶以为妇，逼胁再四，女乃引刀自刺其臂，血溢襟袖，哭甚悲。有某绅怜其志，诉邑宰而惩是隶焉。<br><br>　　时有越人张秋十者，游毗陵太守幕，过维扬。客中无以自遣，偕二三友人出郭翔步。野花蓬勃，好鸟勾，略一瞻顾，有女郎掩映竹篱茅舍。凝睇之，玉蕊琼英，未足方喻，盖女郎非他，即双龄也。生乃叹曰：“玉人如可购，何吝明珠一斛哉！”遽请邻媪，以意示其母，其母曰：“老身衣食，皆赖女十指，嫁之则残朽何以自存？若郎君果欲得而甘心，非五百金不可。”生检点囊资，十不及一。然思无术，嗒焉若丧。女知之，谓母曰：“睹郎君气宇不凡，必非长于贫贱者。儿若得所，母无忧矣。何求重值耶？”母不忍拂，廉其价而遣之。生遂献囊，载美而归。夫人贤且勤，见双龄妩媚可人，顿生怜爱，即典质钗钏，为女制衣履，令生抚么弦也。女事夫人亦良谨，不苟言笑。米盐琐屑，能代夫人经纪。夫人曰：“向道是画中人，不能操井臼，今若此，吾何虑焉？”田百亩，桑五十株，女缫丝织绢，光洁无匹，贾人踵门争购之，得其值，纳太平之赋有余。生由是名花相对，无志功名，亦不复出，游吴会。尝有一绝句云：<br><br>　　琴剑飘零久惜身，温柔乡里作齐人。<br><br>　　功名二字休提问，常对名花悟夙因。<br><br>　　亦可想其闺房之趣矣。