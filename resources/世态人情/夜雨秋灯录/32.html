　　明季青鲁山中，尝有虎患。有山家小女子，年十二，携斧入山，采樵以助炊。偶失足，坠山谷中，下皆叶，得不死。然上视壁立百余仞，无阶梯，高声呼救，继以哀泣，终无应者。女视东壁有洞，内空阔，若夏屋，伏两乳虎，驯若猫犬。女至虎窟，愈怖，知必死，乐与乳虎嬉。夕照坠崦嵫，腥风突起，虎母归，见女始大惊，继见女抱乳虎于怀，嘻嘻了无怖。又瞠目良久，即坐引乳虎哺。哺已，将眠，女叩拜曰：“儿蒙大王怜我，不杀我，尚能分乳救我饥乎？”虎凝思，又良久，颔首若肯。女即逡巡就虎食，倦即眠虎颔下。明晨，虎母舐乳虎，兼以舌轻舐女面，然后跃出。至晚归，衔果饵置女侧。女笑舞，虎母意亦甚乐。<br><br>　　月余，乳虎渐长成，虎母遽负之出洞。女大嚎，虎俯瞰，又良久，重复跃下，负女于背，一跃而升高处，女于斯时庆再生也。虎引女至通衢，女拜辞，虎犹回顾频频而复去。<br><br>　　女抵家，见翁媪方手之舞之，足之蹈之，历历述遇虎得生状，翁媪曰：“嘻！安有遇虎反生者耶？是必为虎食，死为伥，归惑人，将引全家葬虎腹。此伥为厉也，岂得为吾女！”女号哭再三，辩莫能白，因闭之室，不与以餐，女转饿将毙，号救亦无应者，力竭声嘶，待毙而已。<br><br>　　翁媪夜同梦一黄衣婆子来，怒目视曰：“汝女即吾女也，若饿毙，当杀汝一家！”惊醒，觉怒吼声犹震林木间也。至是始释女囚。女自服虎乳，长而貌益艳，有勇力，少年将军某，闻而聘之，屡屡助战功，封夫人。<br><br>　　懊侬氏曰：女不死于虎，几死于骨肉，可为奇矣。嗟乎！古之孤臣孽子，血凝赐剑，祸伏寝门。山鬼朝游，岸有行吟之客；妖狐夜泣，庭有待罪之人。沉郁悲凉，有至死而不能见谅于君父；恐山鬼闻之，亦当为之不平。噫！安得千万亿白额，遍为梦中人饶舌耶？