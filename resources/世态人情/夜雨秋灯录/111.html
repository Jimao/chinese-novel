　　醉倚朱栏带异香，娇羞欲语对斜阳。<br><br>　　人间第一风流种，不让西施巧样妆。<br><br>　　李三三，逸其本姓，浙宦某之孙女也。生长金阊，习于富贵，灵椿秋冷，大树飘零。母不能持家，暇则招女妓来家，开筵取乐。时而出游，寄宿妓院。家之数万，不几年，挥霍殆尽。嗣以三吴守吏，禁止烟花。其母以不堪寂寞，一叶扁舟，来游海上，租寓于大亭客栈，邻近娼寮，个中人时相过从。于是入茶楼，登酒馆，谈笑于稠人广众之中，遨游乎雪月风花之地；掌上明珠，则固朝随夕侍焉。耳濡目染，絮为泥粘。惟是长安居大不易，乃知囊内钱空，始觉旧游如梦，一家待哺，半策莫筹。<br><br>　　时姬已当二八芳年，艳若一只红杏，姿容绰约，宛似唐环；体态轻盈，几疑赵燕；婷娉轶众，袅娜动人。乃有较字名娼，分香妙伎，巧言哄劝，婉女相商。欲从骥尾附蝇，敢向佛头着粪。倘莺花肯入队，许汝管领春风。姬母惑于口巧如簧，遂使掌珠为饵，就华堂作曲院。筵开玳瑁，客来珠履三千；曲唱懊侬，踏破软红十丈。于是黄歇宾朋，谢安子侄，争相问津，艳声大噪。壬午花朝，艳榜以第二名入选，奖曰：“兰心蕙质，大雅不群。”余以牡丹评之。仓山旧主赏识之，首为提倡，名播士林，有《三三词》六十首，择其善者，摘录于后。<br><br>　　姬初居祥春里，芳声传颂，遐迩皆闻。继居西合兴里，更名张韫玉，门前车马，依旧喧阗。癸未春，始从某公子仍返吴中，寻芳者多有崔护刘郎之感。余尝数饮其家，故悉其始末较详。其词曰：<br><br>　　此邦风月冠江南，万紫千红任客探。<br><br>　　行过章台三十里，无人不道李三三。<br><br>　　寻春心事十分酣，醉入花间蛱蝶憨。<br><br>　　阅遍环肥兼燕瘦，风情都逊李三三。<br><br>　　容光四射暗香含，压倒群芳定不惭。<br><br>　　愿把金铃营十万，深深重护李三三。<br><br>　　记从江北到江南，不数名花信手探。<br><br>　　瘦较清癯肥较俗，姿容谁似李三三。<br><br>　　银灯斜背酒初酣，半带娇羞半带憨。<br><br>　　醉后销魂醒后忆，多情谁似李三三。　　眉如欲语意犹含，偶话前情便自惭。<br><br>　　同倚薰笼呵冻笔，唱酬谁似李三三。　　谪仙游戏到江南，北里花名着意探。<br><br>　　除却怜才殷七七，深情又付李三三。　　好花初放酒初酣，半露娇羞半露憨。<br><br>　　一样梅花枝上月，二分已照李三三。<br><br>　　笋怜新粉箨犹含，消受髯苏句不惭。<br><br>　　读到清平三绝句，瑶台应属李三三。<br><br>　　一枝艳表江南，忍舍名花不细探。<br><br>　　除却姚黄能绝代，更无人可敌三三。<br><br>　　不辞绿醑十分酣，拼对红妆一味憨。<br><br>　　日者算侬饶唤福，岂真消受到三三。　　怜才一念两心含，未报私恩每自惭。<br><br>　　与月同圆筹七七，愿花常好祝三三。