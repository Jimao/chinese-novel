　　梨云别梦最悲辛，花谢春归证夙因。　　莫道殿春春事了，伤心更有倚楼人。<br><br>　　郑素琴，苏州人，即上海之名校书袁云仙也。于甲午委身某大令，怜卿怜我，闻者艳之。大令以娶姬故，为上游所闻，因之撤委闲居。姬甘为食贫，常作女红，以助日用。双栖玳瑁，几及十年。讵意好事多磨，彩云易散。辛已夏，大令襄办海运，覆舟遇拯，而二竖灾侵，三灵降谴，良医送束手，药石无功，竟捐馆于沪江旅次。客囊如洗，宦态炎凉；衔悲称贷，竭力摒挡。一坯黄土，旅榇得埋。死则已矣，生何以堪！天壤茫茫，欲归何之？且以积累故，避债无台。不得已，风尘复堕，犹喜昔日艳名，犹噪人耳。<br><br>　　虽浔阳征妇，老去秋娘，当其淡妆素服，姗姗而来，丰韵尚存。且四弦入抱，一曲登场，破香唇而吐莺声，尚有铿金裂竹之妙；能使躁者静心，狂者摄气，座客莫不意畅神舒，故趋之若鹜。更有愿入门墙，作女弟子者。得雏鬟四人，贽币千金。依然名重花城，为风月场领袖。湖人某，最爱昵之，壬午花榜评云：“能兼，顽艳均感。”龙湫旧隐为赋琵琶歌以赠云：　　江楼夜半烧红烛，聒耳声多压丝竹。<br><br>　　忽听琵琶叹绝奇，当筵肠断秋娘曲。<br><br>　　秋娘昔日擅风姿，名艳司花袁宝儿。　　水上洛妃来渺渺，云中仙子步迟迟。<br><br>　　破瓜年纪娇无比，家本苏台几迁徙。<br><br>　　一顾能空冀北群，十年小住城南里。<br><br>　　琵琶巷中卜芳居，不让桥边旧校书。<br><br>　　深巷春风藏绣幕，当门终日满香车。<br><br>　　登场偶把新声赌，唱到黄河谁与伍。<br><br>　　莺词间关试晓晴，祣弦嘹亮惊宵雨。<br><br>　　此时身价重连城，此际风华一座倾。<br><br>　　赢得五陵年少子，无人不愿识卿卿。<br><br>　　识卿之心早有属，一枝欲自依乔木。<br><br>　　小玉何缘嫁十郎，红颜命薄终非福。<br><br>　　叹息郎君遽弃官，居贫十载又离鸾。<br><br>　　飘零身世谁堪托，重抱檀槽掩泪弹。<br><br>　　一弹一泪声凄切，盘内明珠抛瑟瑟。　　落花江南鸟自啼，雪飞塞北人长别。<br><br>　　我亦当年识面人，闻歌不觉暗伤神。<br><br>　　江州泪渍衫痕旧，杜牧诗添鬓影新。<br><br>　　相逢今已更名字，缟素妆成有深意。　　老大空教作技师，妖韶犹是余风致。　　听残我独动悲歌，自古须眉失节多。<br><br>　　燕子楼中人有几，莫将负义责青蛾。<br><br>　　梁溪瘦鹤词人赠句云：<br><br>　　好因缘是恶因缘，容易欢喜是少年。<br><br>　　况是徐娘悲老大，何堪重理四条弦。<br><br>　　生成薄命奈天何，往事思量眼欲波。<br><br>　　红袖青衫同一辙，人间大半寡恩多。<br><br>　　一曲收场恨欲深，玉颜肮脏可怜春。　　而今世局翻新样，真个多情有几人。<br><br>　　又抱琵琶过别舟，更谁青眼识风流。<br><br>　　飘零我类商人妇，两样遭逢一样愁。<br><br>　　姬初居西公兴，迁北荣里，旧时蜂蝶，争相问津。门前车马，蚁聚蜂屯。癸未中秋后三日，鉴湖韫玉生，又作藏娇之主。从此护花有，正不必江州司马，泪湿青衫也。