　　不随群卉斗芳研，墨点绯衣楚楚怜。<br><br>　　君子好逑侬好合，合成百美续新编。<br><br>　　胡宝玉，初名林黛玉，居新公兴。桃花颊浅，柳叶眉浓；瑰资琼质，仪态横生；好作靓妆，性又放诞；于浓烟艳粉中，别树一帜。先是伶人某者，天津旦中好身手也，一见心倾。昔人所谓“郎如六月莲，妾似三年艾。”彼此爱恋，情逾胶漆。既而伶人因事返赵，姬则一日三秋，梦魂飞越；于是不惮重洋，惟挈一仆，千里航海，亲赴燕都。毋烦灵鹊填桥，而天孙自就于牵牛。彼都人士，一时传述；新闻纸上，曾为记之。流连数日，极朝朝暮暮之欢。忽焉梦醒长安，飘零北望；魂销短景，傺南归。乘轮舶而归来，僦玳梁兮营垒；香坛重整，艳曲三宣；车马填门，游人满座。锁云仙侣赠句云：<br><br>　　玉箫声里步迟迟，南国佳人系我思。<br><br>　　不分相逢花下语，镜边双锁远山眉。<br><br>　　闻说年时忏绮怀，等闲不肯下香阶。<br><br>　　春风懒解鸳鸯，夜月羞簪玳瑁钗。<br><br>　　别却红儿半载余，庸脂俗粉斗妆梳。<br><br>　　得卿领袖团云队，始信春江茁玉渠。<br><br>　　报道迷香洞再开，游蜂浪蝶费疑猜。<br><br>　　相如消渴年来惯，莫遣乌龙作妒媒。<br><br>　　二爱仙人花榜特科，评为“玉质金相”，赠句云：　　斯人端合住红楼，旧梦依稀在枕头。<br><br>　　依样葫芦真即假，珊珊仙骨几生修。　　蠡湖小隐昵爱之，尝宴其家。室中牙签玉轴，宝鼎金炉；冷玉一秤，图书四壁。华丽而兼风雅，盖有人为之位置也。另辟精室一间，洁无纤尘，其中陈设，尽是西洋器具。以银光纸糊壁，地铺五彩绒毯。夏则西洋风扇，悬挂空中，凉生一室；冬则置外国火炉，奇燠异常。床亦系西式，不用帐幔，穷极奢华。姬虽年近季隗，而皮媚色艺，依然姣好，殆今之尤物欤！买雏环数辈，衣以锦绣，教之歌舞。有名秀林者，癸未秋季，余友柘湖渔郎，春申二十四鬟花榜，用殿一军，评为崔科，实后起之秀云。