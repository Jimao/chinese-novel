　　兖济道署，在兖郡城西，本明季都阃府旧址。观察某公莅任后，爱署西隙地，可植花草，浚池灌泉，辇石堆山，筑小亭如盖。供吟啸，觞咏摩娑，收藏鼎彝为乐。<br><br>　　余幕游滋阳时，公子某司马治樽招饮，偕登假山，顾西墙外有方土一坯，长可二丈余，高可五尺余，宽广平整，疑为台。若就势堆作嶙峋，绕以廊舍，则园势能曲，石径亦纡。心拟之而未言也。饮醉，篝灯回，朦胧就枕。<br><br>　　梦一红袍纱帽贵人，面白多髭，长眉高颡，徘徊中庭。旋一秃发童子，投刺入，口称曹公奉拜。余方审刺上名氏，而贵人已入，昂昂抗手高坐，瞠目视余良久，曰：“子日间所见土阜，亦知其下为吾首邱乎？魂魄所栖，非可作游览所。当日仓卒捐躯，既无碑志，又无祠宇；老成凋谢，史册不书，殊寂寞耳。子既作《夜雨秋灯录》，何不纪其崖略，俾后之宦游者，知此中有人，不致削，岂非笔墨缘欤？”余心虽应诺，且欲咨询，而口噤不能言一字。贵人旋起，余唯拜送。贵人曰：“翌日，将遣人以名字相告，可以略见一斑。”言已，且行且吟，曰：<br><br>　　寒泉百尺吐长虹，多少风云在瓮中。<br><br>　　遗蜕纵教黄土压，精灵已逐鼎湖龙。<br><br>　　回首燕台策马行，征途顺访绿杨营。<br><br>　　惨闻帝抱虞渊痛，国破家亡敢再生。<br><br>　　爱妾随身字娘，一般殉节共流芳。　　行人莫当胭脂井，玉虎偷窥水尚香。<br><br>　　千古崇窿土一台，金蚕飞出总堪哀。<br><br>　　年年风雨清明节，若个梨花麦饭来。<br><br>　　忠义光能烛九渊，闲携桃叶岱云边。<br><br>　　何须短碣题名字，杜甫南楼一散仙。<br><br>　　吟已，回首顾余，挥手若示止步状。余正惶惑，若足底误踏苍莓，一滑倾扑而醒，枕上默忆所吟，一字不爽。听窗外风声飕然，若吟韵犹在耳边也。谨志于怀，殊不可测。　　次夕，适道署幕府某君来，试以土阜问。某愀然曰：“其下有井，为明忠臣昆山曹公廷桢死难处也。甲申年，公正行取入都，道出此邦，访友是署。忽侦隶报煤山之变，公抚膺大哭，曰：‘吾不忍事二主！’故纵身投井死。土人义之，遂闭塞井阑，上加黄土，因近官衙，不敢作殡宫墓道，然亦不忍再酌寒泉，遂筑如平阜。至道光某甲子，官此者某公，其妾素骄，亦河东怒狮也。夏日怯暖，见此阜横绿荫下，四面凉习习，乃簪花傅粉，着短罗衫，坐土阜上纳凉；且双翘纤足，吸水烟，诸婢环侍，笑语喧哗。忽大叫倒地，若中癫，面青紫，目瞪视，口流沫，作昆山语音骂曰：‘何物淫娃，敢于无礼！此虽爽垲，然其下为吾窀穸。尔一妇人，坐吾屋顶上，亵孰甚焉。而且艳妆吸烟，是何体态！尔稿砧亦读书人，何绝无家教，想怯尔阃威耶？我实不能恕妖牝也！’言已，手自批颊，粉黛浸淫，花容揉碎矣。诸婢狂呼，仆媪咸至，不能救止。惊请某公来，听如夫人所语，知有干犯，急再拜认过，乞宽宥。旋闻冷笑曰：‘我家亦有妇人，设箕踞于妆宅鸱尾上，汝心安乎？’曰：‘是诚婢子之无礼，容痛饬之。但君既殡此，乞示姓名。’大声曰：‘吾明季曹廷桢也。’再问，而如君已苏，扶之上房，药饵始愈。然由此竟丧胆，淫威稍杀，不似从前之肆恣矣。今观察某公，旋以曹公问郡邑父老，咸云实有其人，与其事。至究何官属，同死者何人，死何月日，昆山有无耳孙，则不能得端的。观察函询昆宰，亦无还云，而府乘亦无纪载。”某君言至此，遽见烛跋，辞去，晨即前赴省垣。<br><br>　　余蓦忆昨宵所梦忠臣曹公者，其即红袍纱帽，负手长吟者乎？玩其诗句，抑尚有朝云同死而兖人不知者乎？急呼墨搦管，敬谨录示同人。咸云附会，不深信。噫！此何事也，而敢以附会出之欤？夕照树荫之下，心有所思，灵即入我梦寐，曹公亦何其神欤！余命犯客星，萍踪靡定，倘到昆邑，当亲访曹氏云，或知其详也。姑记于此，庶不负忠魂垂诿之隆。