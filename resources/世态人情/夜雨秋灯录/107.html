　　泺阳女子雪侬，与西溪生有白头之约。西溪生固文士，因饥驱，橐笔出游幕府。日久未归，其母悔盟，鬻于豫客。客挟以偕，时寓中和店，临行，题诗于壁云：　　征鞍欲上泣无声，意里连环绾不成。　　此去死生悲异路，他年魂梦逐归程。<br><br>　　琵琶有怨嗟鸳侣，翡翠无温听雁更。　　试问天涯久游客，黄金何日赎残生？　　词旨哀怨，恻恻可怜。惜乎胡笳蔡女，未知其果返汉关；而赵郡美人，亲见其拥归叱利。西溪生闻之，正不知何以为情也！