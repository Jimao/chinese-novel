　　某邑某宦，以进士宰于粤，迎养尊甫某翁。翁殁，宦扶榇回乡里。时伊伯叔均科甲，作显官，势甚炽。故灵之回也，盛夸耀，驺从卤薄排列长三里。里之绅衿无老稚，咸公服出城迎。<br><br>　　次日领拜，夜夕行招魂礼。衔牌伞盖，魂轿香亭，悉假城隍出巡灯会上五色琉璃者易字为之。而各家又出两明角灯，挑诸竿，遣仆持之前驱；龙虎狮象灯，又杂出于卤薄中；火树银花，远望若火城。名为招魂，实则张灯。鼓乐喧阗，冠钗云集，自宵达旦，缓缓绕街行。各家又设祭筵，摆供献，金玉花草，异宝奇珍，香风扑鼻。魂轿到门，主人拜，宦答拜，拜已，优伶唱戏文，以媚亡者，名曰献曲。　　正哗乱间，突一某茂才盛服挤堕路旁厕，几没顶上，大呼救，人援之出，臭味差池矣。一市大哗，友方掩鼻慰藉，而茂才顾仆干急，曰：“愚才！速取冠带来，这一跪三叩礼，是万不能少者。”友有旁观冷眼者。唯闻鼓吹声，人马杂沓声，孝子假哭声，僧道梵呗声，步履声，茂才着急声，友人慰劳声，路人相戒声，声有不同。<br><br>　　迎归，悬太翁像于后堂，客与主人下及执事奴仆，均掷去白衣冠，更吉服，抚掌欢跃，曰：“太翁归也！”开筵款客，堂下演剧，须臾五色脸登场，金鼓大震，客有题其额云：“吊者大悦，”联云：“吊者在门，贺者在室；哀不可过，乐不可支。”