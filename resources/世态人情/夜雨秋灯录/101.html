　　读梦芜庵主赋滇南张小伊观察娶吴门张少卿校书花烛词，感成七言绝句八首，聊以记事。<br><br>　　六郎自昔擅佳名，佳话而今倍有情。<br><br>　　一续鸾胶传盛事，从教四海艳卿卿。　　象服辉煌稳称身，花冠掩映面罗新。<br><br>　　灿然珠履盈门客，一笑新人是故人。<br><br>　　阿母今春新嫁娘，归来料简女儿装。　　红毹蟒绣双双拜，如此东床喜欲狂。（少卿之母，白发垂矣，今春挟厚资别择嫁，亦异闻也。）<br><br>　　明珠不费丽姝来，天假奇缘却自媒。<br><br>　　妾骤贵时郎骤富，缠头金翠满妆台。<br><br>　　檀板金尊旧侣携，下风羞涩判云泥。<br><br>　　至今十倍青楼价，不肯从人作小妻。　　好好原来是一家，钟情底事说闲邪。<br><br>　　愿今永比鹣鹣翼，莫踵前人怨落花。<br><br>　　曾闻金屋旧藏娇，蓬梗无端断复飘。<br><br>　　料得华堂花烛夜，有人珠泪泣鲛绡。<br><br>　　郎君官贵锦衣游，万里鸳鸯得自由。<br><br>　　太息滇南征戍士，几时解甲问衾。