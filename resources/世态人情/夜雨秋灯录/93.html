　　客有谈珠江才妓者，询其名，则汪蟾辉也。汪本南海良家女，秉性温和，吐词隽雅；幼时母授以书，辄能记诵。稍长，爱作小诗，颇有风致。及笄，误嫁娼家，深以为恨，然亦无可如何。惟时时背人饮泣而已。<br><br>　　姑亦怜其俊慧，俗客造访，概勿与通；遇文人词客，始令接见。所居小楼半间，窗明几净，法帖奇书，杂陈左右。笙笛之类，不屑置也。客至，焚香煮茗，相对清谈，不杂淫亵语。逢二三知己，或飞觞月下，或分韵花前，兴亦不浅。与番禺徐生菊仙，性情最洽，几于无日不至。常持葵扇乞诗，生戏题二绝云：<br><br>　　不须蝉噪画来工，已得常持素手中。<br><br>　　好向小亭花影里，扑来萤火一星红。　　欲锡嘉名定合欢，暑消三伏胜裁纨。<br><br>　　只愁约赴黄昏后，故障娇容不许看。<br><br>　　既而生父闻之，严加防范；欲寻旧好，不得其便。汪犹未知也，以书招之，不至，因缄诗以寄云：<br><br>　　情书昨已倩鳞鸿，满拟西窗话旧衷。　　不意近来踪迹阔，仍将离恨寄丝桐。<br><br>　　记否当年月下时，双携素手步迟迟；<br><br>　　总然未定三生约，合向春风忆旧知。<br><br>　　半缕情丝表热肠，更裁诗句问平康。<br><br>　　倘无别院娇姿恋，妾拟邀君共一觞。<br><br>　　君如许妾卜佳期，宜惜流光若马驰。<br><br>　　春去苦留留不住，及今犹有好花枝。<br><br>　　生读之，感念昔游，亦寄诗以谢云：<br><br>　　初度相逢卿忆否？嫩凉天气近中秋。<br><br>　　凭栏共玩西楼月，残夜疏帘半下钩。<br><br>　　醉月评花兴一般，每逢佳日共追欢。<br><br>　　怜余抱恙秋风下，药检奇方手自丸。<br><br>　　舟从邻郡乍归时，即寄鱼笺报我知。　　无限离情浑不诉，先持葵扇乞新诗。<br><br>　　裁将佳句诉情浓，更剪香云密寄侬。<br><br>　　良会渐稀无别故，只缘仆性近疏慵。<br><br>　　及秋，生赴试羊城，竟寓其家，缠绵甚挚。闻生拟以金赠其姑，迎置别馆，想姻缘簿必能为其如意珠也。