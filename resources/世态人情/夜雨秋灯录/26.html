　　皖人鲍打滚，画师也，能召亡写真。虽逝者逾十余载，鲍往墓上伏地一滚，瞑目久之，起则把笔勾勒，敷色渲染，举示其子孙戚属，无不惊为酷肖。人子思慕之极，不能重见容范，多乐与鲍游，以故倒屣争迎，声价颇重。一领皂色大布衫，敝犹衣之，盖滚久无从收拾也。然得资多供缠头费，尤嗜酒不羁，为君子所嫉。<br><br>　　皖北有谢君，父早殁，其兄以微员仕都中。偶晤鲍，邀至家，嘱为其父传神。鲍如法写就，神颇似，惟颔下有八字红血迹，不可解。询于母，盖其父曾因公收刑部狱，惧法，自以黑索扼吭死，故有此迹。睹其颠冠蓝顶，其父生固八品者，不可解。次日其兄书来，已为太翁覃恩加级，请三品封矣。<br><br>　　兴化有陈孝子，名嘉谟，国初时，增广生员。其父某，与鹾商争海地，兴讼；商负，衔之。会其父往海滨，商嗾灶丁殴之，自踢其子死，告于官。往验，迳诬为其父踢杀。讼两年，商遍贿当道，遂以生父为把持盐务，殴杀人命，拟斩。生号诉诸大府，不直，欲叩阍，知秋决近，恐不及，祷于神，不应。日夜仰天泣，目尽肿。闻巡按御史将至扬，急于神前，刺血写冤状二通，一藏于怀，一捧于手，油纸封固而标题之。文甚长，皆历诉商横吏贪，父抱黑盆等语。末有：“与其父死而儿亦死曷若儿先死，而父可或生”两语，尤为酸鼻。书成，公服立河畔。俟巡按官舫鸣钲鼓乐从上流下，两岸有司跪接，生乘其不备，突于人丛中跃出，大声呼冤。摊手中状于官舫，自投长河死。巡按悬赏募捞救，大索三日，不能得；捞出瓜州口，亦无耗。　　翌晨，巡按素服亲祭于浮桥口。风大作，日色惨淡，众见水面竖一指出，盖尸犹直立逆流中。负出水，面如生，握拳透爪，切齿穿龈。置于岸，僵立不仆。巡按亲许代昭雪，始仆。阅怀中状词，琐而更哀。立刻坐堂皇，提人证，审讯刑求。商服，遂斩商，而出生父于狱。谕本籍邑宰，善视生父，厚殓生尸。然后奏劾上下承审官，请旌孝子，祀入乡贤，刊事迹入邑乘。诏许，邑人建祠于学宫西隅，春秋官祭私祭礼不衰。<br><br>　　至道光某甲子，适鲍君来，邑人痛孝子无遗像，求写真。鲍以为事隔百年，难之。邑人请益坚，乃试往殡宫，滚五次，不可得。恐损己名，自剪爪发，刺血书疏文，杂符籙，焚于城隍神祠，跪拜禹步，久之，怀纸笔就神座下宿，嘱庙祝无窥探。<br><br>　　漏三下，万籁寂，见龛灯顿缩，阶下若人影，往来甚伙。两廊各出一卒，一长如山魈，一短如僬侥，互揖出门去。少时，闻柝声鼓声，请钥开门声，四褐衣人来，伏阶下，白有词。即见案上设符剑印信，阶下多执戟横刀，若大府体。乐三奏，神金冠蟒服，呵殿出，升堂坐。貌古髯浓，鬓已斑白。判事毕，问褐衣人，曰：“孝子来何迟。”曰：“孝子现为崆峒山都总管，云程尚二千里耳。”　　须臾，鼓乐大震，列炬如火，城吏白：“孝子到！”神供偻出迎，礼甚恭，肃入，分东西坐。孝子冠服甚都，貌亦丰润。寒暄茗已，神敬白乡人意与画士疏。孝子颦蹙曰：“何必尔？”神曰：“乡梓情深，欲求音容，为后学榘，俾瞻仰耳。”一朱衣吏，请入西厢更衣，少时，复就坐，则衣公服，乌靴露顶，貌极清癯。少定，即更来时服，再拜兴辞。神皇皇送之登舆去，三揖而返。灯光大放，满堂寂然。鲍蓦如梦醒，即抽毫就灯写就。天明举示人，与孝子曾孙骨气同，鲍未面也。惟首无帽，颈无领。盖国初时，公服上以尺布围颈，投波时领与帽飘去，故冥冥现形，犹貌当年精卫，由是人益神其术。<br><br>　　后与扬州营李游击善。李有雏婢小玉，与娈童施姓私通，李见而怒叱之。两小私遁，觅无迹，急延鲍，恐之曰：“君有术，必能知渠所在。如言之确，当酬以重金，若不语，当以妖法收汝狱。”鲍不得已，勉为一滚，即伸纸遣墨，画长堤浅水，疏柳数行，一渔家，门首晒罾，屋后有覆艇，微露男女足。李遣役照图捕，果获。略审诘，双双活瘗之。鲍持金急遁，走仪征，将渡江，夜从荡妇宿。甫登榻，见婢与仆，相搂自帷后出，笑而招以手，鲍大呼，阳脱，死于妇腹上。<br><br>　　懊侬氏曰：身有绝技，不知敛藏，犹贾祸患。弄怒潮者必溺毙，戏竿杪者终坠亡。况明明邪教，且攫金而卖命者乎？死妇腹上，犹便易渠。至孝子风采，如旭日之当空，如朝霞之映海，英风凛凛，千载如生，固无日不在人心目间；乞渠写真，本为多事。