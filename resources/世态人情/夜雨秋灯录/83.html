　　阿韩者，鸳湖荡桨女也。风鬟云鬓，绰约多姿。禾中裙屐少年，殷商大贾，爱坐其船。每当春夏之交，放棹于烟雨楼前，杨柳风和，藕花香送，人面与波光相掩映。而性尤能解颐，秋波一转，娇态动情。所得卖笑钱，钗簪装饰而外，积有余资。有某生者，才能倚马，隔宿无粮，与韩缱绻最深，而韩亦不以寒素薄之。解香奁以佐膏火资，无虚夕也。迨生桂籍登名，而韩则欣然自诩，以巾帼识英豪矣，遂愿抱衾与稠也。成婚之夕，女貌郎才，人称双绝云。呜呼！寒士值寥落之秋，即戚族亦鲜有顾问；而韩能于风尘中，独具慧眼，女侠也，亦天缘也。不然，当其名噪一时，意中人岂少哉，何必眷恋此牢落青衫之人也哉！