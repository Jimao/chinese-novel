　　今春小住金阊，友人道及少卿校书，津津有味，因偕往访之。欢生却扇，韵度绕梁，遂深悦其丰姿，并倾倒其谈吐。况复弦歌之下，又工吟咏。近日吴下各姝，殆无其匹也。仆以徘徊未久，惜又言旋。复读《申报》，知清和之多情，喜云英之早嫁，窃为少卿幸也。今见虎阜题壁诗，并玉峰樵客和作，始知身虽跨凤，却又未能忘情于野鸳鸯；然与种情者，固应如是；而于薄幸者，又当何如耶？仆之用情，虽较异于玉峰樵客，然不忍其独枨触于怀，爰和原韵四章：<br><br>　　薄游犹记暮春天，拥髻联吟夜未眠。　　谁料销魂真个后，行云何处认良缘。<br><br>　　想见诗题画壁前，慈云大士定相怜。<br><br>　　珍珠字比相思子，红豆丛生佛座边。　　不道吟情尔许浓，转来萧寺记芳踪。<br><br>　　十郎薄幸孙郎密，一样蓬山隔万重。<br><br>　　别时无语最凄惶，料得秋娘亦断肠。<br><br>　　他日吴门重返棹，满腔愁绪在横塘。