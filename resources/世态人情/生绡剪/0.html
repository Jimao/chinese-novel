
　　夫说也者，欲其详，欲其明，欲其婉转可思，令读之者如临其事焉。夫然后能使人歌舞感激，悲恨笑忿错出，而掩卷平怀，有以得其事理之正。斯说之有功于世，而不负作者之心矣。<p></p><p>　　且六经子史皆说也。其气意深以庄，非湛志单精，十年閤户，无由得其涯际。人苟勿湛志单精，十年閤户，将古今人物之态，朝野诡谲之情，与夫闺阁山林出奇无穷之人品，意外凑合之奇踪，鬼神应感之快事，卒无从观慕而遂叹书有缺失。能大而不能小，有庙堂铮鋐之声，无茅茨纤细之韵，则又文人之罪也。</p><p>　　每感世无无衣之人，一经习服，勿忍遗忘。若夫兜罗氍毹表其奇，金铺翠纬衣其丽，蕉葛草羽衣其朴；其有不丽不奇不朴，亦丽亦奇亦朴，则生绡是。兹剪之者将以为衣，将习服勿忍遗。且剪有声韵，尤琐琐可听。比之坐屋粱，打细腰鼓，不既多乎善乎？井天居士之以此定说也，又安在此说之非六经衙官，而子史之介绍。</p><p>　　谷口生漫题于花幔楼中。</p>