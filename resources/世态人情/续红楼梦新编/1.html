
　　话说人生天地间，不过出处两途：出而辅君济世，显亲裕后，若皋、夔、伊、望，为帝臣王佐尚已；即萧、曹、房、杜，宋明之名卿钜望，彪炳史策者，皆足垂旗常而光竹帛；至不得志而迹寄泉林，癖痼烟霞，巢、由辈之高尚，后世隐君子亦多继之，《易》所谓潜德而隐者，处之道也。他则混迹缁流，托身丹士，似亦别有说焉，然其累劫修来，如葛稚川、吕纯阳者，恐未一二睹矣。雪巢贯顶，丈六金身，又岂易易！几乎名教中有乐地，未始非竿头之独有进步。<br> 
　　曩者，曹雪芹先生有感，而做《石头记》一书，别名为《红楼梦》者。寄感慨于和平，寓贬褒于惩劝，趋俚人雅，化腐为新，洵哉价重当时，名噪奕世矣。其尤奇者，缘之所限，迹不必合；而情之所系，境无终睽，为千古才士佳人另开生面，而终以空诸所有结之。读是编者，茫茫千载，谁是知心；落落此生，孰与同调？海圃主人三复读焉，而不自已。夏午昼长，爰辑四十回，导虚归实，笔墨全仿前集，因颜之曰《续红楼梦》云。正是：<br> 
　　情生情灭情何寄，种此情缘别有因。<br> 
　　春色枝头春不见，掷花何处又逢春。