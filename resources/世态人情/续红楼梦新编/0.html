
　　抹月披风，《桃花扇》数逢阳九；姹红嫣紫，《牡丹亭》怨负春三。血气虚生于两大，拂性难施；蛾嗪饮恨于九京，有情不遂。桃叶渡头，那寻往棹；莫愁湖畔，讵问来舟？既归同尽夫太虚，谁热返魂于乙夜？若乃夜雨枕寒，肠断佳人黛玉；春宵帐暖，梦迷公子怡红。揣摹世故，雌黄之口何堪；刻画膏粱，阀阅之家莫恤。箕裘未隳夫家声，蜚名鹿宴；识解迥殊于流辈，托迹缁流。茫茫幻海，难辨青埂之峰；渺渺仙踪，易掷通灵之宝。<br> 
　　然而论不关乎名教，将累牍风云其何济；事无与夫性天，纵连篇月露亦奚为？意存讽刺，货殖不满腐迁；辞寓褒讥，附会偏多盲左。情生情灭尽必情，情根谁握；觉早觉迟终贵觉，觉眼独开。况乎急流津侧，俦为勇退之人；依样年来，半是葫芦之客。宜其价重缥缃，名驰芸薤矣。所慨者，遥遥千载，同调难赓；落落此生，沉怀孤往。音赏希赏之音，朱弦莫越；味回难回之味，崖蜜徒甜。梦征蕉鹿，一彭殇而等莺鹏；谛化筌鱼，应马牛而齐．黑白。聊托雨村之贾，孰传隐士之甄？此固抱膝之独有沉吟，而染毫之别留尚论者也。<br> 
　　至于吉占惠迪，如响之应非虚；光着谦尊，自牧之卑莫逾。打破愁关，迎超鬼刹；极登乐国，共结喜缘。祗期真还太璞，遁迹深山；无事泪洒神瑛，抗怀仙草。箫管庆遐龄，积善之家有余庆；簪缨荣奕叶，满床之笏喜增荣。是为序。<br> 
　　嘉庆十年岁在旃蒙赤奋若阳月上浣海圃主人漫题。
