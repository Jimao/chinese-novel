

　　太上忘情，贤者过情，愚者不及情，故至人无梦，愚人无梦。是庄生之栩栩梦为蝴蝶，彼犹是过情之贤者，不能如太上之忘情，亦不能如至人之无梦者也；是钟情者，正贤者之过情者也，亦正梦境缠绵之甚焉者也。不知庄周之为蝴蝶，蝴蝶之为庄周？然则梦生于情，抑情生于梦耶？<br>
　　古人云：情之所钟，正在我辈，故情也，梦也，二而一者也。多情者始多梦，多梦者必多情，犹之善为文者，文生于情，情生于文，二者如环之无端，情不能出乎情之外，梦亦不能出乎梦之外。<br>
　　昔晋乐令云：未尝梦乘车入鼠穴，捣齑啖铁杵，皆无想无因故也。无此情即无此梦也，无此梦缘无此情也。<br>
　　妙哉，雪芹先生之书，情也，梦也；文生于情，情生于文者也。不可无一，不可有二之妙文，乃忽复有‘后’、‘续’、‘重’、‘复’之梦，则是乘车入鼠穴，捣齑啖铁杵之文矣。<br>
　　无此情而竟有此梦，痴人之前尚未之信，矧稍知义理者乎？此心耿耿，何能释然于怀，用敢援情生梦、梦生情之义，而效文生情、情生文之文，为情中之情衍其绪，为梦中之梦补其余，至于类鹜类犬之处，则一任呼马呼牛已耳。<br>
　　嘉庆甲戌之秋七月既望，琅環山樵识于梦花轩。<br>

<p></p>
