
　　《红楼梦》为记恨书，与《西厢记》等。顾读者不附崔、张酸鼻，而咸为宝、黛拊心者，续与未续之分也。然离而合之易，死而生之难。<br> 
                                                        　　雪坞秦都阃，以陇西世胄，有羊卻风。韬钤之暇，不废铅椠。辗然谓余曰：“是不难。吾将返魂香，补离恨天，作两人再生月老，使有情者尽成眷属，以快阅者心目。”未操笔，他氏已有《后红楼》之刻，事同而旨异。<br> 
                                                        　　雪坞乃别撰《续红楼梦》三十卷，著为前书衍其绪，非与后刻争短长也。余读之，竟恍若游华胥、登极乐、闯天关、排地户，生生死死，无碍无遮，遂使吞声饮恨之“红楼”，一变而为快心满志之“红楼”，抑亦奇矣！虽然，岂徒为梦中人作撮合哉？夫谢豹伤春、精卫填海，物之愚也而人效之；鲲弦莫续、破镜难圆，天之数也而人昧之。要惟不溺于情者，能得其情之正；亦惟不泥于梦者，始博夫梦之趣。<br> 
                                                        　　雪坞之以梦续梦，直以梦醒梦耳。嗟乎！梦有尽而情无尽，虽犹是游戏笔墨，而无怨无旷之抱负已觇其概，此真十州连金泥、续弦胶也。彼续“西厢”之诮岛胫貂尾者，又乌足并论。<br> 
                                                        　　书以质之雪坞，以为然否？<br> 
                                                        　　秀水弟郑师靖药园拜题《南柯子》词<br> 
                                                        　　将军不好武，更搜今求古。只为那金钗无主，续纂黄粱，离恨天堪补。<br> 
                                                        　　仙缘了孽冤，幻境无愁苦。漫拟猜，天曹地府。笔蕊生华，原向梦中吐。<br> 
                                                        　　易水弟谭溁拜题《续红楼梦》弁言<br> 
                                                        　　《红楼梦》一书，脍炙人口者数十年。余以孤陋寡闻，固未尝见也。丁巳春，余偶染疮疾，乞假调养，伏枕呻吟，不胜苦楚。闻同寅中有此，即为借观，以解烦闷。匝月读竣，而疾亦赖是渐瘳矣！<br> 
                                                        　　然余赋性痴愚、多愁善病，每有夸父之迂、杞人之谬。疾虽愈，而于宝、黛之情缘终不能释然于怀，夫以补天之石而仍有此缺陷耶！公暇，过东鲁书院，晤郑药园山长，偶及其故。<br> 
                                                        　　药园戏谓曰：“子盍续之乎？”余第笑而颔之，然亦不过一时之戏谈耳。<br> 
                                                        　　迨药园移席于滕，复致书曰：“《红楼梦》已有续刻矣，子其见之乎？”余窃幸其先得我心也。因多方购求，得窥全豹。<br> 
                                                        　　见其文词浩瀚，诗句新奇，不胜倾慕。然细玩其叙事处，大率于原本相反，而语言声口亦与前书不相吻合，于人心终觉未惬。<br> 
                                                        　　余不禁故志复萌，戏续数卷以践前语。不意新正药园来郡，见而异之。一经传说，遂致同寅诸公群然索阅。自惭固陋，未免续貂；俯赐览观，亦堪喷饭。又何敢自匿其丑，而不博诸公一抚掌也耶！<br> 
                                                        　　嘉庆三年九月中浣，雪坞子忱氏题于兖郡营署之百甓轩，词曰：堪叹吾生真瞢瞢，一往情深，每代他人恸。曹子雪芹书可诵，收缘殊恨空空洞。钗、黛、菱、湘才伯仲，俶傥风流，更有妖韶凤。斧在班门原许弄，无端滥续《红楼梦》。<br> 
                                                        　　--《蝶恋花》 
