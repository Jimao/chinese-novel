锦城士人胡生，名迪，性志倜傥，涉猎经史，好善恶恶，出于天性。一日，自酌小轩之中，饮至半酣，启囊探书而读。偶得《秦桧东窗传》，观未毕，不觉赫然大怒，气涌如山，掷书于地，拍案高吟曰：<br><br>　　长脚邪臣长舌妻，忍将忠孝苦谋夷。<br>　　天曹默默缘无报，地府冥冥定有私，<br>　　黄阁主和千载恨，青衣行酒两君悲。<br>　　愚生若得阎罗做，剥此奸臣万劫皮！<br><br>　　朗吟数次，已而就寝。俄见皂衣一人，至前揖曰：“阎君命仆等相招，君宜速往。”生醉间，不知阎君为谁，遂问曰：“阎君何人？猥素昧平生，今而见召，何也？”皂衣人笑曰：“君至则知，不必详问。”强挽生行。<br><br>　　及十余里，乃荒郊之地，烟雨霏微，如深秋时候。前有城郭，而居人亦稠密，往来贸易者如市廛之状。既而，入城，则有殿宇峥嵘，朱门高敞，题曰“曜灵之府”，门外守者甚严。皂衣者令一人为伴，一人白之。少焉，出，曰：“阎君召子。”生大骇愕，罔知所以，乃移入门。<br><br>　　殿上王者衮衣冕旒，类人间祠庙中绘塑神像。左右列神吏六人，绿袍皂履，高幕广带，各执文簿。阶下侍立五十余众，牛头马面，有长喙朱发者，卓立可畏。生稽首阶下。王问曰：“子胡迪耶？”生曰：“然。”王怒曰：“子为儒，须读书习礼，何为怨天怒地，谤鬼侮神乎”生答曰：“贱子后进之流，早习先圣先贤之道，安贫守分，循理修身，未尝敢怨天尤人，而矧乃侮神谤鬼乎！”王曰：“然则‘天曹默默原无报，地府冥冥定有私，之句孰为之邪？”<br><br>　　生方悟为怒秦桧之作，再拜谢曰：“贱子酒酣，罔能持性，偶读奸臣之传。致吟忿憾之诗，望神君，特垂宽宥。”<br><br>　　王命吏以纸笔令生供款，让曰：“尔好掉笔头议论古今人之臧否，若所供有理，则增寿放回，词意舛讹，则送风刀之狱。”<br><br>　　生谢过再四，援笔而供曰：“伏以混沌未分，亦无生而无死；阴阳既判，方有鬼以有神。为桑门传因果之经，知地狱设轮回之报。善者福而恶者祸，理所当然；直之升而屈之沉，亦非谬矣。盖贤愚之异类，若幽显之殊途。是皆不得其平则鸣，匪沽名而钓誉；敢忘非法不道之戒，故惧罪以招愆。出于自然，本自天性。切念某幼读父书，早有功名之志；长承师训，惭无经纬之才。非惟弄月管之毫，拟欲插天门之翼。每夙兴而夜寐，常穷理以修身。读孔孟之微言，思举直而措枉；观王王圭之确论，愁激浊以扬清。立贞忠欲效松筠，肯衰老甘同蒲柳！天高地厚，深知半世之行藏；日居月诸，洞见一心之妙用。惟尊贤而似宝，第见恶以如仇。视岳飞父子之冤，欲追求而死诤；视秦桧夫妻之恶，便欲死而生吞。因东窗赞擒虎之言，到北狄知无回銮之望。惧忠臣被屠戮而残灭，恨贼子受棺椁以全终。天道无知，神明安在？俾奸回生于有幸，令贤哲死于无辜。谤鬼侮神，岂比滑稽之士；好贤恶佞，实非迂阔之儒。是皆至正之心，焉有偏私之意？饮三杯之狂药，赋八句之鄙吟，虽冒大耳息，诚为小过。惟神鉴之。”<br><br>　　王看毕，笑曰：“腐儒倔强乃此。虽然，好善恶恶，固君子之所尚也。至夫‘若得阎罗做’，其不毁孰甚焉。汝若为阎罗，将吾置于何地？”生曰：“昔者韩擒虎云：‘生为上柱国，死作阎罗王。’又寇莱公江丞相，亦尝为是任，明载简册，班班可考。以此征之，冥君皆世间正人君子之所为也。仆固不敢希韩、寇二公之万一，而公正之心，颇有二公之毫末耳。”<br><br>　　王曰：“若然，冥官有代，而旧者何之？”生曰：“新者既临，旧者必生人道而为王公大人矣。”王顾左右曰：“此人所言，甚有玄理。惟其狂直若此，苟不令见之，恐终不信善恶之报，而视幽冥之道如风声水月，无所忌惮矣。”即呼绿衣吏，以一白简书云：“右仰普掠狱冥官，即启狴牢，领此儒生遍视报应，毋得违背。”<br><br>　　既而，吏引生之西廊，过后殿三里许，有巨垣，高数仞，以生铁为门，题曰：“普掠冥司狱。”吏扣门呼之。少焉，夜叉数辈突出，如有擒生之状。吏叱曰：“此儒生也，无罪。阎君令视善恶之状。”以白简与之示焉。夜叉谢生曰：“吾辈以为重罪鬼入狱，不知公为书生也，幸勿见罪。”乃启关揖生而入，其中广五十余里，日光淡淡，冷风萧然。四维门碑，皆榜名额：东曰“风雷之狱”，南曰“火车之狱”，西曰“金刚之狱”，北曰“冥冷之狱”。男女荷铁枷者千余人。<br><br>　　又至一小门，则见男子二十余人，皆被发裸体，以巨钉钉其手足于铁床之上，项荷铁枷，举身皆刀杖痕，脓血腥秽，不可近傍。一妇人裳而无衣，罩于铁笼中，一夜叉以沸汤浇之。绿衣吏指下者三人，谓生曰：“此秦桧父子与万俟婟，此妇人即秦桧之妻王氏也。其他数人，乃章憞，蔡京父子、耿南仲、丁大全、贾似道，皆其同奸党恶之徒。王遣吾施阴刑，令君观之。”<br><br>　　即呼鬼卒五十余众，驱桧等至风雷之狱。缚于铜柱，一卒以鞭扣其环，即有锋刀乱至，绕刺其身。桧等体如筛底。良久，雷震一声，击其身如齑粉，血流凝地。少焉，恶风盘旋，吹其骨肉，复为人形。吏谓生曰：“此震击者阴雷也，吹者业风也。”又呼卒驱至金刚、火车、冥冷等狱，各狱将桧等受刑尤甚。饥则食以铁丸，渴则饮以铜汁。吏曰：“此曹凡三日则遍历诸狱受诸苦楚。三年之后变为牛、羊、犬、马，生于凡世，使人烹剥而食其肉。其妻亦为牝豕，与人畜离，食其不洁，亦不免刀烹之苦。今此众以为畜类于世五十余次矣。”<br><br>　　生问曰：“其罪有限乎？”吏曰：“历万劫而无已，岂有限焉！”复引生至西垣一小门，题曰：“奸回之狱。”荷桎梏者百余人，举身插刀，浑类猥形。生曰：“此曹何人？”吏曰：“皆是历代将相，奸回党恶，欺君罔上，蠹国害民者。每三日。亦与秦桧等同受其刑。三年后，变为畜类，皆同桧也。”复至南垣一小门，题曰“不忠内臣之狱”。内有牝牛数百，皆以铁索贯鼻，系于铁柱，四周以火炙之。生曰：“牛畜类也，何罪而致是耶？”吏曰：“君勿言，姑俟观之。”即呼狱卒，以巨扇拂火。<br><br>　　须臾，烈焰冲天，生皆不胜其苦，哮吼踯躅，皮毛焦烂。不久，大震一声，皮忽绽裂，突出者皆人观之，俱无发髯，悉阉人也。吏呼夜叉致于镬汤中烹之。已而，皮肉融消，惟存白骨而已。复以冷水沃之，仍复人形。吏谓生曰：“此皆历代宦官，汉之十常侍，唐之李辅国、仇士良、王守澄、田令孜，宋之阎文应、童贯之徒。曩者长养禁中，锦衣玉食，欺诳人主，妒害忠良，浊乱海内，令受此报，历万劫而不原也。”复至东垣，其女数千，皆裸身跣足，咸烹肉刳心，或坐刂烧舂磨，哀痛之声，彻闻数里。吏曰：“此皆在生为官为吏，贪污虐民，不友兄弟，悖负师友，奸氵㸒背夫，为盗为贼，不仁不义者，皆受此报。”生见之大喜，曰：“自今日始出吾不平之气也。”吏笑携生之手，偕出。<br><br>　　仍入曜灵殿，再拜稽首谢曰：“可谓天地无私，鬼神明察，善恶不能逃其责也。”王曰：“尔既见之，心境坦然矣。烦为吾作一判文，以枭秦桧父子夫妻之恶。”即命吏以纸笔给之。生辞别弗获，为之判曰：<br><br>　　尝闻轩辕得六相而助理万机，则神明应至；虞舜有五臣以揆待百事，而内外平成。苟非怀经天纬地之才，曷敢受调鼎持衡之任？今照：奸臣秦桧，斗筲之器，闾阎小人，虽居宰辅之名，实乃匹夫之辈。獐头鼠目，何至意以逢迎；羊质虎皮，阿邪情而谄谀。岂有论道经邦之志，全无扶危拯溺之心！久占都堂，怀奸谋而肆为僭分；闭塞贤路，固宠渥而妒忌忠良。残伤犹剽掠之徒，贪鄙胜穿窬之盗。既忝职居师保，而叨任处公台，惟知黄阁之荣华，罔竭赤心之左右。欺君罔上，擅行予夺之权；嫉贤妒能，专起窜诛之典。奸宄逾其莽、操，凶顽犹胜斯、高。以枭獍为心，蛇蝎成性。忠臣义士尽陷于罗网之中；贼子乱臣，咸置于庙廊之上。视本朝如敞甑，通敌国若宗亲。鸱鹰啄架臂之人，犭契犬吠豢牢之主。奸心迷措，受诡胡兀术之私盟；凶行荒残，害贤将岳飞之正命。悍妻王氏，不言豹隐而言放虎之难；愚子秦火喜，只顾狼贪不顾回鸾之幸。一家同性而捻恶，万民共怒以含冤。虽侥幸免乎阳诛，其业报还教阴受。数其罪状，书千张茧纸不能尽其详；察此愆非历万劫畜生不足偿其债。合行榜示，幽显同知。<br><br>　　生呈上，王览之大喜，赞曰：“谠正之士也！”生因告曰：“奸回受报，仆已目击，信不诬矣。其他忠臣义士，在于何处？愿布一见，以释鄙怀，不胜感幸。”王人免首而思良久，乃曰：“诸公皆生阳世，为王公大人，享受天禄，数万余次矣。寿满天年，仍回原所。子既求见，吾躬诣导。”<br><br>　　于是登舆而前，俾从者请生于后。行五里许，但见琼楼玉殿，碧瓦参差，朱牌金字，题曰：“忠贤天爵之府。”既入，有仙童数百，皆衣紫绡之衣，悬丹霞玉□，执彩幢绛节，持羽葆花旌，云气缤纷，天花飞舞，龙吟凤唱，仙乐铿锵，异香馥郁，袭人不散。殿中坐者百余人，皆冠通天之冠，衣云锦之裳，蹑珠宝之履，玉珂琼□，光彩射人。绛绡玉女五百余人，或执五明之扇，或捧八宝之盂，圜侍左右。见王至，悉降阶迎迓。宾主礼毕而坐。彩女数人，执玛瑙之壶，捧玻璃之盏，荐龙睛之果，倾凤宝之茶，世罕闻见。茶既华，王乃道生所见之故，命生致拜。诸公皆答之尽礼，同声赞曰：“先生可谓仁者能好人、能恶人矣。”乃具席命生坐。生谦逊不敢当宾礼。王曰：“诸公以子斯文，故待之厚，何用苦辞？”生揖谢坐。<br><br>　　王谓生曰：“坐上皆忠良之臣、节义之士，在阳则流芳百世，身逝则阴享天恩。每遇明君治世，则生为王侯将相，辅佐朝廷，功施社稷，以辅雍熙之治也。”<br><br>　　言既，命二吏送生还。谓生曰“子寿七十有二，今复延一纪。食肉跃马，五十一年。”生悦，再拜而谢。<br><br>　　及辞出，行十余里，天色渐明。吏指谓生曰：“日出处，即汝家也。”生挽二吏衣，延归谢之，不觉失手而释，即展臂而寤，时五鼓矣。