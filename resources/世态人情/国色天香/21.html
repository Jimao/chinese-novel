洪武元年，有冯琛者，字伯玉，成都府人也。其父冯，为元朝先锋，生琛于金陵，时至元六年庚戌岁。父丧，生幼恃伊舅氏养育。长至总角，颖悟聪明，词章翰墨，与世不相侔，特出乎人表。<br><br>　　未几年，南北盗起，生奔走流离，浪迹江湖，飘至临安府。时直殿将军赵或见生，大奇异之。赵公无子，遂收为己子。生事之如亲父。公有女名云琼，幼丧母，公命庶母刘氏育之。年至一十三岁，则生延师教之。生愈加恭敬如亲妹，而琼视生亦如亲兄。<br><br>　　一日，生因思干戈不宁，恻然有感，赋诗以呈师云：<br><br>　　两虎争难势不休，回头何处是神州；<br>　　一朝鼙鼓喧天动，万里尘埃匝地浮。<br>　　白日豺狼当路道，黄昏烽火起边楼；<br>　　何时南北干戈息，重睹君王旧冕旒？<br><br>　　其师诵毕，自称曰：“此子日后有大志，非常才也。”赵公亦喜。<br><br>　　将二载，刘氏以云琼年长及笄，遂乃令入闺房，习学女工。<br><br>　　一日，生在书馆独坐，见春风明媚，蜂蝶交飞，不觉惆怅，呤一绝云：<br><br>　　桃花如锦草如茵，妆点园林无限春。<br>　　蜂蝶分飞缘底事？东君应念断肠人。<br><br>　　生吟毕，云琼在书馆后游玩，听其吟诗，有惆怅之意，悒怏不乐。<br><br>　　越数日，百共亭前牡丹盛开。琛往观之，琼亦在彼，遂同玩赏。琼同曰：“‘东君应念断肠人，’为谁作也？”生笑而不答，又将牡丹花为题，吟诗一首云：<br><br>　　娇姿艳质解倾城，似语还休意未成；<br>　　一点芳心谁共诉，千重密叶苦相同。<br>　　君王爱处天香满，妃子观时国色盈；<br>　　何幸倚栏同一赏，恨无杯酒泛芳馨。<br><br>　　琼见诗，知生意属于己，乃一笑，叹息而去；回头顾生，惟不言焉。<br><br>　　生自此之后，见其姿容秀丽，其心不能自持。琼娘此后亦无心针指，时出游戏消遣。见蜂蝶纷纷，景物繁华，赋诗一首云：<br><br>　　春色平分二月时，弓鞋款款步莲池；<br>　　九回肠断无由诉，一点芳心不自持。<br>　　灼灼奇花留粉蝶，阴阴枯木啭黄鹂；<br>　　晓来闷对妆台立，巧画蛾眉为阿谁？<br><br>　　琼有侍女韶华，颇巧慧，能讴诗，见琼长吁短叹，识其意而不敢问。一日，偶过书馆，生戏之曰：“我万里无家，一身孤孑，子与我结为兄妹，何如？”韶华答曰：“贱妾卑微，何敢投君子？”生曰：“无伤。”二人即拜为兄妹。自此之后，与生来往甚密。<br><br>　　一日，生问曰：“连日不见琼娘，果恙乎？”答曰：“娘子近来得一疟疾，倚床作《望江南》一阕。生曰：“愿闻。”韶华诵云：<br><br>　　香闺内，空自想佳期。独步花阴情绪乱，漫将珠泪两行垂，胜会在何时？----恹恹病，此夕最难持。一点芳心无托处，荼架上月迟迟，惆怅有谁知？<br><br>　　韶华诵毕，别生而去。生知琼有意于己，潸然泪下。<br><br>　　赵公会宴，琼侍父侧，虽然视目往来，不能通得一语为憾。生归室，见宝鸭香消，银台烛暗，愁怀万斛，展转至晚，乃赋一律云：<br><br>　　暗思昨日可怜宵，得见佳人粉黛娇；<br>　　银海晓含珠泪湿，金莲微动玉钩摇。<br>　　谢鲲从折机边齿，弄玉空吹月下箫；<br>　　一笑倾城殊绝代，宁教不瘦沈郎腰！<br><br>　　一日，生与韶华曰：“我有手书一缄，烦汝送与琼娘，幸勿沉滞。”韶华接去，乃潜纳于镜奁内。<br><br>　　次早，琼娘梳妆见书，视之，乃《满庭芳》词，云：<br><br>　　蝉鬓拖云，蛾眉扫月，天生丽质难描。尊前席上，百媚千娇。一点芳心初动，五更情兴偏饶，诉衷肠不尽，虚度好良宵。秦楼明月夜，余音袅袅，吹彻鸾箫，闲敲棋子，愈觉无聊何时识得东风面，堪成风友鸾交？凭鸿雁，潜通尺素，盼杀董妖娆。<br><br>　　琼娘读毕，怒责韶华曰：“汝怎传消递息？我与夫人说知，必难容矣。”韶华悲泣哀告。琼意稍解，乃曰：“舍人何以知我病，送药方与我？当以实对。”韶华答曰：“向者舍人妾言曰：‘我四海无亲，欲与结为兄妹。’当时妾惶愧不敢当。复问：‘娘子无恙乎’？妾曰：‘因病，稍安’。妾复读娘子《望江南》词与听，舍人不觉泪下。至晚，以书令妾达焉。”琼曰：“我虽未愈，不服此药，亦不可辜其美意。我回一缄以谢之。”<br><br>　　韶华即候琼作书毕，以诣生室。生见韶华，甚喜。生执观之，乃和《满庭芳》一阕，云：<br><br>　　短短金针，纤纤玉手，闲将缓带轻描。描鸾刺凤，想象剔还挑。不觉黄昏又到，谁知玉减香消。鸳鸯思转辗，又忽至中宵。阳台魂梦杳，彩鸾归去，辜负文箫。美人生几，行乐陶陶。何日相逢一面，樽前唱彻红绡。知此时，芳心动也。愁杀盖宽饶。<br><br>　　生视毕，不觉失魂丧志，莫知身之所在。琼曰：“彼时以我病愈，兄妹之情，喜之。”当时，韶华颇疑之，退而叹曰：“人生莫作妾婢身，城门失火。殃及池鱼。后必贻祸于我矣！”自此，非堂前有命，不出于外。琼虽意恋，无由相会。<br><br>　　生自此之后，竟不得见，憔悴疲倦，饮食减少。夫人刘氏时加宽慰，生但亻免首而已。<br><br>　　一日，夫人与侍妾数人，于后花园迎风亭上观赏荷花。琼推疾不出。夫人去后，琼潜至生室，问曰：“兄何恙乎？”生泪下，不能答。琼曰：“万事由天定，非由人矣。兄何故如此？尝闻夫子曰‘贤贤易色’，古圣人所戒。”生曰“钻穴逾墙，吟琴折齿，妹独不知？”言未终，侍妾报曰：“夫人至。”琼曰：“且与告辞，情话难尽。翌日牛女佳期，妾当陈瓜果，暮与君登楼乞巧，以占灵配。”生诺。<br><br>　　至期，生乃赴约。刘氏命琼在堂行酒，亦召生与宴。不胜懊恼。仰观其天，轻去翳月，乍明乍暗，织女牵牛，黯淡莫辩。忽听樵楼鼓已三更，乃赋诗曰：<br><br>　　几度如梳上碧空，缺多圆少古今同；<br>　　正期得见嫦娥面，又被痴云半掩笼。<br><br>　　次日，于堂侧偶见琼，生以引诗示之。琼亦吟一绝云：<br><br>　　停杯对月问蟾蜍，独宿嫦娥似妾无；<br>　　今日逢君言未尽，令人长恨命多孤。<br><br>　　琼自后作事，闷闷不已，女工之事，俱无情意。患病数日，家人惊惶，乃白刘氏。夫人即唤韶华，曰：“汝知娘子病源乎？”韶华不敢答。夫人问之再三，华无奈，只得白诸夫人，乃曰：“娘子与冯官人相见之后，至今三好两怯。”夫人即与公曰：“尝闻男冠而有室，女笄而有家。今琼年二十，闺房之事，想已知之。自琛居于门下，亦有年矣。而琼岂无思念之心？妾观动静之间，俱有不足之意。不如早纳琛为婿，庶免彰人之耳目。”<br><br>　　公大怒，不允；寻思良久，曰：“依汝之言，必无惑矣。”时韶在侧，奔告于琼。琼令华告生。生喜，赋诗一首贺云：<br><br>　　昨日窗前问简篇，银钅工双结并头莲；<br>　　当时似此非容易，今日方知岂偶然。<br>　　红叶沟中传密意，赤绳月下结姻缘；<br>　　从前多少心头事，尽付东流水一川。<br><br>　　翌日，公或探生。生曰：“投托门下，多蒙厚意，敢效结草之恩。”公曰：“或欲纳汝为婿，不知可乎？”生曰：“既蒙有命，安敢不从。”遂喜而退。<br><br>　　越十日，公命媒约行聘为婿。至期。屏开孔雀，褥隐芙蓉，花烛荧煌歌，歌弦管沸。生与琼拜于堂，一如神仙旭洞府，郎才女貌世间稀。<br><br>　　饮罢，筵散，生女入洞房。象床瑶席，风枕鸳衾。生与琼曰：“昔慕娘子之心，每于花前上，抚景伤怀，今日至此，非天缘何如！”琼曰：“遇君之后，行无定迹，寝不贴席，今日天随人愿，获侍巾栉。但愿君子始终如一，则万幸矣。”琼拟蜂恋蝶意，遂以词云：<br><br>　　翠荷丛里鸳鸯浴，碧桃枝上鸾凤宿。花烂枝上柔，俄惊一夜秋。百岁共和谐，相看奈汝河。<br><br>　　生亦口占《减字木兰花》词云：<br><br>　　词云弄雨，迤逦罗帏同笑语。春透花枝，一时相怜相爱，还了平生债。鱼水欢情，发下青丝结誓盟。<br><br>　　越月，公被召，促装赴京，嘱托生家事而别。<br><br>　　越三月，公奏曰：“臣老，不堪用。有婿冯琛，素怀异才，臣荐为国，非私也。”上大悦遣使召生。生与琼曰：“蒙旨征召，暂与相别。”琼曰：“相会未几而又遽别，奈何！妾闻金陵胜地，多有歌楼妓女，切不可以留恋。”生曰：“噫！卿误也。我心犹如冰玉，后当自见。”言毕，即促行装起程。<br><br>　　琼令韶华备酒，饮别于郊外。琼握生手，相视大恸。生亦呜咽。琼曰：“君今弃妾，妾无负于君。”生曰：“今日之行，出于无奈。卿有是言，殆非以为陌路人邪！”琼曰：“君无二心，妾何以报！”口占二首以赠云：<br><br>　　鱼水欢娱未一秋，临岐分袂更绸缪；<br>　　诉君不尽衰肠事，惟有潸潸珠泪流。<br>　　香闺绣幕恨悠悠，一片离情不自由；<br>　　争奈君心似流水，滔滔东去不能留。<br><br>　　生亦呤一律以答之：<br><br>　　懒上雕鞍闷不胜，此心如醉为多情；<br>　　空垂眼底千行泪，难阻天涯万里程。<br>　　最苦凄凉冯伯玉，可怜憔悴赵云琼；<br>　　男儿且学四方志，铁石心肠作广平。<br><br>　　思琼情不能已，又作《茶瓶词》云：<br><br>　　忆昔当年相会，共结百年姻配。枕边盟誓如山海，此意千载难买。----恩和爱，知何在？情默默，有谁揪采？妾心未改君先改，争奈好事多成败。<br><br>　　吟毕，痛哭不舍。生又扶琼至家，嘱韶华劝慰。次早，不令琼知而去。琼晚见月界窗痕，风呜纸隙，举目无亲，因作《临江仙》词云：<br><br>　　明窗纸隙风如箭，几多心事多忘。荼□架下见行藏。交加双粉蝶，并肩两鸳鸯。----岂知今日成抛弃，□羸减玉销香。谁与诉衷肠？行云空缥缈，恨杀楚襄王。<br><br>　　生行不觉月余，未尝不思琼也。及见京畿将近，偶成一律云：<br><br>　　冉冉时光日似梭，相思无计欲如何；<br>　　五云缥缈皇都近，万里迢遥客恨多。<br>　　愁望银河有织女，飞魂阁苑问仙娥；<br>　　金陵漫说花如锦，一点芳心只自和。<br><br>　　生行至金陵，见上于奉天殿，上甚爱其才，即日除授为起居郎。一日出朝，因见便人，作书以寄：<br><br>　　云琼娘子妆前：拜违懿范，已经月余，思仰香闺，动静行止，未尝离于左右。迩来未审淑候何如？琛至京，蒙授起居郎。谁料非才，幸际风云之会，得依日月之光。偶因风便，封缄以寄眷恋之秋私云。<br><br>　　琼得书，一喜一悲。贺者填门，琼悲号不已，刘氏命具具杯酌，弦歌宽慰。琼编《驻马听》，命韶华讴之，闻者莫不凄惨。自兹命无聊赖，鸾孤凤只，竹瘦梅癯，面似梨花带雨，眉如杨柳含烟，因风凉月冷，影只形单，赋诗一律云：<br><br>　　夜深独坐对残灯，默默怀人百感增；<br>　　愁肠百结如丝乱，珠泪千行似雨倾。<br>　　月照纱窗光皎皎，风摇铁马响铃铃；<br>　　总籍夫人宽慰我，金樽漫有酒如渑。<br><br>　　素娥善能言语，一日琼曰：“妾闻西湖鸳鸯失侣，相思而死，何谓也？”琼曰：“汝戏我乎？”曰：“既知，何不自思？”琼曰：“汝不闻李白云：锦水连天碧，荡漾双鸳鸯。甘同一处死，不忍两分张。”素娥曰：“谁无夫妇，如宾似友，至于离合，故不可测。《关睢》诗曰‘乐虽盛而不失其正，忧虽深而不害于和’，是以传之于经。娘子朝夕哭泣，过于哀怨，倘有不测，将如之何？望以身命为重。”琼意稍解。恐生心有异，不能无疑焉，乃作古风一章以自慰云：<br><br>　　忆昔与君相拜别，三月鹃声哀夜月，<br>　　鸳鸯帐里彩鸾孤，惆怅良人音信绝。<br>　　妾心如水水复深，妾泪如珠珠溅血，<br>　　深院夫人春昼长，几回独把湘帘揭。<br>　　湘帘揭起双飞燕，燕燕差池相眷恋。<br>　　令人感动心益悲，欲寄征鸿飞不便。<br>　　文君空有白头呤，婕妤漫赋齐纨扇。<br>　　君心若似我心同，妾亦于君复何怨！<br><br>　　琼作虽非怨悔，相思之心殊切。抚景兴怀，时无休息。伫见征鸿北去，乌鹊南飞，寒蛩在壁，秋水连天，桐风飒飒，桂月娟娟，香残烛暗，枕冷衾寒。斯时也，空闺寂寂，人各一天，经年累月，有谁见怜？遂作《满庭芳》词云：<br><br>　　皓月娟娟，青灯灼灼，回身转过西厢，可人才子，流落在他乡。只望团圆到底，反属参商。君知否，星桥别后，一日九回肠。相思无尽极，惨云愁雨，减玉消香，几回梦里飞扬。犹记山盟海誓，地久天长。春已老，桃花无主，何日遇刘郎？<br><br>　　题毕，谓韶华曰：“古之女，亦有如我者乎？”答曰：“有之。如秦氏之丧身，姜女之死节，皆如此也。然悲欢离合，亦自古有之。若不惜其身，至以殒绝，亦或有之。”琼曰：“汝之言，我非不知，但恨与生会合未久，遽成离别，恐作王魁负桂英也。”因而赋歌一首云：<br><br>　　黄昏渐近兮，白日颓西。对景思人兮，我心空悲。云归岫兮去远，霞映水兮呈辉。倏无光兮黯淡，月初出兮星稀。叹南飞兮乌鹊，绕树枝兮无依。人凭栏兮徒倚，追往事兮嗟吁。香消玉减兮，颜落色衰。陟高庭兮眺望，仍凝思兮迟迟。霜凋残兮落叶，雨滴损兮花枝。花委谢兮寂寂，叶辞枯兮凄凄。恨关山兮路远，极望兮天涯。自勉强兮假寐，风飒飒兮吹衣。奈好梦兮杳渺，匆惊觉兮邻鸡。何汝台兮抑郁，临宝镜兮惨妻。一鬓云鬓兮，为谁梳洗？兰心蕙质兮，空自昏迷。睹双飞兮粉蝶，听百啭兮黄鹂。何人生兮不若，嗟物类兮如斯。愧年少兮多别离，望美人兮空踌蹰。<br><br><br>　　韶华观其吟，亦掩泪，谓琼曰：“娘子之意，恐生有‘富易交、贵易妻’之谓也。若此者，可令人赍书与之，以察其动静可矣。何乃孤眠独宿，行吁坐叹，而且苦若此邪？”琼曰：“书，不必也，自生别后，有诗十余篇，并录寄赠，以见我心。”即日遣家童，赍书抵京。<br><br>　　生得书，不胜欢喜，展而读之，皆琼之佳制。云：<br><br>　　泪雨汪汪酒满衣，含愁强赋断肠诗；<br>　　自从昔日相分手，直至今朝懒画眉。<br>　　东阁尚怀挥翰墨，西园犹想折花枝；<br>　　自君一去无消息，独对青铜怨别离。<br><br>　　生读罢，不胜悲咽，遂差人接琼抵京。琼谓韶曰：“我今将去，汝从我去何如？”韶曰：“妾幼侍夫人，居于内阁之中，亦生死相随。今夫人将行，妾愿随侍。”即日治装而去。<br><br>　　直抵金陵。离城五里许，生已预在郊外等候。琼至，既见，生曰：“一别许久，不想今日复见仪容。”琼再拜谢，曰：“妾女流也。不知礼法，荷蒙君在子不弃，誓同生死。”言毕，即令乘轿归衙。重寻旧约，再整前盟。生喜，赋诗一律云：<br><br>　　朱颜一别已经春，两地相思各惨神；<br>　　失意如今还得意，旧人偏觉胜新人。<br>　　颠鸾倒凤情何洽，誓海盟山乐更真；<br>　　寄语司天台上客，更筹促漏莫交频。<br><br>　　绸缪间，不觉五更至矣。生整衣冠而进朝。俄闻倭夷有警，上赐生为靖海将军。生即日承命，至衙，谓琼云：“吾奉君命，领兵收贼，料有一载之别。汝保重。吾不敢久留，以缓君命。”于是率凤阳精兵四万，上亲劳军士。同兵部尚书于斌，左平章廖禹，复率羽林卫五十八万军马，旌旗蔽野，水陆前进。<br><br>　　生之英风锐气，时与倭夷鏖战。倭夷诈败佯走，生兵追之。倭度其半入，以精兵五十万，出其不意，问别道尾其后。官军溺死者无数，江水为之不流。生呼谓众曰：“今天败我，非众人之罪也。第无以报效！”<br><br>　　生复招集残兵，整顿军旅，身先士卒。众乃奋身戮力，与敌鏖战，无不一以当百。倭夷大败。生喜曰：“不意天兵之果锐也如此！”倭夷遣使称臣求和。生恐有变，许之，奏凯而还。<br><br>　　上得捷音，天颜大悦，谓宋景曰：“以羸败之兵人危险之地而能克敌者，皆卿之举荐得其人也。”景稽首拜曰：“遇臣无琛之明敏果断。”得其人，不负臣下之望。”上曰：“古有社稷之臣，今冯琛近之矣。”<br><br>　　生引兵入玄武门。上召生入丹陛。上慰劳之曰：“克战之功，出于卿也。”生拜曰：“陛下顺天行道，御物无私，臣下奉行政令而已，何功之有！”上即敕生为镇国大将军，赐剑履趋朝。云琼封为赵国夫人，金冠霞帔。夫荣妻贵，近臣未有。<br><br>　　夫何盛极有衰，天年不远，洪武七年甲寅岁十一月初一日壬戌薨。病重之夕，执琼手云：吾负汝矣。路隔幽冥，不一相见也。”急呼家童燃灯，取笔题曰：<br><br>　　九泉未敢忘恩爱，一死无由报主恩。<br>　　君命妾情俱未了，空留怨气塞乾坤。<br><br>　　琼曰：“君无忧也，不久当相见。”言未毕，生卒。<br><br>　　次日，大夫宋奏闻。上曰：“天何夺吾伯玉之速也？”命礼部官具棺椁，拟以王礼祭之。赠明仁忠烈成安王。<br><br>　　越十五日丙子，琼亦以忧思，不进饮食而卒。敕赐合葬于采石之阳。<br><br>　　越一月，御祭。墓碑丹书，命陶凯篆刻，宋□作序。<br><br>　　有子二人。长曰明德，娶尚平公主。次子明烈，娶廖禹之女。是为记之。