时有辜生者，辂其名，本贯广东琼州人氏，丰姿冠玉，标格魁梧，涉猎经史，吞吐云烟，其士林中之翘楚者也。一日，父母呼而命之曰：“尔有祖姑，适临高黎氏，乃子奉朝延命而为土官，即尔之表叔也。经今数载，音问杳然，疏间之甚也。孔子云：‘亲者毋失其为亲，故者毋失其为故，’此人道之当然。即辰春风和气，景物熙明，聊备微货，代我探访一度，以将意耳。”生唯唯听命，收拾琴书，命仆僮佑哥从行。<br><br>　　生既至，人谒表叔，见之尽礼。乃引赴中堂，进拜祖姑暨婶并诸兄弟，皆相见毕。于是诸亲劳苦，再三询及故旧，生一答之，尽恭且详。乃馆生于西庑清桂西轩之下。<br><br>　　明日侵晨，踵春晖堂，揖祖姑，适瑜侍焉，将趋屏后避生，祖姑止之曰：“四哥，即兄妹也，何避嫌之有？”瑜得命，即下阶与生叙礼。生奇视之，颜色绝世，光彩动人，真所谓入眼平生未曾有者也。<br><br>　　厥后，祖姑甚钟爱生，晨昏命生与瑜侍食左右。一日，谓生曰：“诸生久失训诲，汝叔屡求西宾无可意者。幸子之来，姑舍此发蒙，一二年间回，不晚矣，”复顾瑜曰：“四哥寒暑早晚但有所求，汝一切与之，勿以吝啬。”女唯唯听命。生亦拜谢。然生虽慕瑜娘之容色，及察其动静有常，言词简约，生心知，不敢有犯，又以亲情之故，不敢少肆也。<br><br>　　表叔择日设帐，生徒日至，虽注意于书翰之间，而眷恋之心则不能遏也，累累行诸吟咏，不下二三十首。不克尽述，特揭其尤者，以传诸好事者焉。是夜，坐舒怀二律，诗曰：<br><br>　　连城韫匮已多时，耻效荆人抱璞悲；<br>　　白璧几双无地种，灵台一点有天知。<br>　　青灯挑尽难成梦，红叶飘来不见诗；<br>　　寂寂小窗无个事，娟娟斜月射书帏。<br><br>　　又：<br>　　多愁多病不胜情，怅味萧然似野僧；<br>　　绿绮有心知者寡，箜篌无字梦难凭。<br>　　带宽顿觉诗腰减，身重应知别恨增；<br>　　独坐小窗春寂寂，感怀伤遇思匆匆。<br><br>　　一日，生命侍僮佑哥问瑜娘取槟榔，遂以蜡纸封蜜酿者十颗馈生，并标书于其上曰：“进御之余，敬以五双奉兄，伏乞垂纳。”生但谓其有容色，不意其亦识字也，见之，大悦曰：“西厢之事，可得而谐矣。”乃制《西江月》一词，命佑哥持以谢云：<br><br>　　蜡纸重重包裹，彩毫一一题封。谓言已进大明宫，特取余甜相奉。-------口嚼槟榔味美，心怀玉女情浓。物虽有尽意无穷，感德海深山重。<br><br>　　生情不能已，复继之以诗曰：<br><br>　　有美兰房秀，嫣然迥不群；<br>　　清才谢道韫，美貌卓文君。<br>　　秋水娟娟月，春空蔼蔼云；<br>　　何当阶下拜，珍重谢深恩。<br><br>　　女见之，微微而哂，就以云笺裁成小简以复云：“感承佳作，负荷良多，第以白雪阳春，难为和耳。”生得此简，欢喜欲狂，不觉经史之心顿放，花月之思愈兴，他无所愿也，惟属意瑜娘而已。朝夕求间寻便，欲以感动于瑜。然瑜驯谨稳实，生挑之，不答；问之，不应，莫得而图之。<br><br>　　一夕，月初出，叔婶会饮于漱玉亭上，命使女召生。生以手挥之，使先行，生徐徐后至兰房东轩之隅碧桃树下，遇瑜独归。生曰：“五姐何归之速耶？”瑜曰：“倦矣，故归。”生曰：“久怀一事，欲以相闻，不识可乎？”女以他辞拒之，曰：“昨承佳作，健羡，健羡！”生曰：“不为是也。”女不答而去。生大惭，悒悒而赴宴，半酣而回。自是桃下之遇，不果所怀，遂制平韵《忆秦娥》以泄悒快之意云：<br><br>　　忆秦娥，忆秦娥，无意奈渠何！一场好事，从此蹉跎茫茫日月如梭，悠悠光景逐流波。花天月地，毕竟闲过。<br><br>　　一日，生在外馆，女潜入其所居之轩，发其书笥，见所作之诗词，知生之意有在也，默记归录，至“白璧”“灵台”之句。感叹移时，及察见生之容色变常，饮食减少，颇怜之焉。<br><br>　　一夕，女晚绣绿纱窗下，生行过窗外，偶念周美成词“些小事，恼人肠”之句，瑜隔窗问曰：“四哥何事恼愁肠也？盍为我言之？”生曰：“子自思之。”女曰：“兄欲归乎？”生曰：“不然。”女又曰：“兄思兄之情人乎？”生又曰：“非也。”女又曰：“春寒逼兄耶？”生曰：“非寒也，愁也。”女曰：“何不拨之乎？”生曰：“谁肯与我拨之？”女笑而不答。生欲进而与之语，自度不可，于是退居轩间，思向者窗前之言，乃作《花心动》词以识其事：<br><br>　　万绪千端，恼人肠肚事，有谁共说？多丽多娇，有意有情，特地为人撩拨。绿纱窗晚珠帘卷，绣床上描花模月。如簧语，一声才歇，千愁顿雪。惟恨衷肠未竭。空惆怅，归来又成间绝，一片乍灭，千种仍生，拥就心头如结。琴心未必君知否，何日也，山盟同设？休猜讶，不是狂蜂浪蝶。<br><br>　　生命侍僮持以示女。女览之，掷地曰：“我本无此意，四哥何诬人也！”僮归以告。生殆无以为怀，乃于轩之西壁墨一莺，后题一绝于上云：<br><br>　　迁乔公子汇金衣，独自飞来独自归。<br>　　可惜上林如许树，何缘借得一枝栖？<br><br>　　见者谓其题莺，殊不知其托意于其中也。<br><br>　　一日，瑜之侍妾王皇桃偶过生轩，归谓瑜娘曰：“向来见西边轩里琼州官人画一鸟于壁上，甚是可爱。”瑜因伺生出，遂抵生轩，玩索良久，知其意也，乃作一词，书于片纸之上，置于几间而归。诗曰：<br><br>　　金衣今已换人衣，开口如啼却不啼；<br>　　自是傍墙飞不起，休悲无树借君栖。<br><br>　　生归，见瑜所和之诗，正想象间，忽见绛桃持一简至。生视之，乃《喜迁莺》之词也。<br><br>　　娇痴倦极，御柳困花柔，东风无力。桃锦才舒，杏花又褪，种种恼人春色。不恨佳期难遇，惟恨芳年易。不堪据处，有东流游水，西沉斜日。记得此意，早筑盟坛，共定风流策。也不难，愁更休烦梦，务要身亲经历。欲使情如胶漆，失使心同金石。相期也，在西厢待月，蓝田种壁。<br><br>　　生得此词，大喜过望，愿得之心逾于平昔，每寻间，便思与女一致款曲，终不可得。后二日，表叔赴县，婶又宁归，女乃潜出，直抵生轩。生偶辍讲而归，适瑜在焉。揖而谢曰：“往日之词诚能践之，虽死无憾。”瑜曰：“前词聊以宽兄之意耳，岂有他哉？”生曰：“所以‘身亲经历’者，果历何事耶？”女不答，遂欲引去。<br><br>　　生掩窗扉而阻之，因谓瑜曰：“辂自二月来抵仙乡，今则荚已三更矣。自从见卿之后，顿觉魂飞魄散，废寝忘餐，奈何无间可乘。今蒙下顾寒窗，而辂偶出适归，抑且不先不后，岂非天意乎？而卿又欲见拒，此辂之所深不识也。”瑜曰：“兄言良是，妾岂不知而为是沽娇哉？抑以人之耳目长也。”生曰“为之奈何？”瑜曰：“俗言心坚石也穿，但迟之岁月而已。”生曰：“青春易掷，若迟之以岁月，岂不错过了时节哉！”瑜曰：“妾，女子也，局量偏浅，无有深谋远虑，在兄之图之，则善矣。”言未已，忽闻众声喧哗，遂遁去，不得再语。生乃制《浣溪沙》以记其事云。歌曰：<br><br>　　云淡风轻午漏迟，昼余乘兴乍归时；<br>　　忽惊仙子下瑶池，有意仓鸟庚鸟窗下语；<br>　　无端百舌树梢啼，教人如梦又如痴。<br><br>　　一日，生陪叔婶宴于漱玉亭中，生辞倦先归。和乐堂侧闻有讽诵声，生趋视之，见瑜独立蔷薇架下，拂拭落花。生曰：“花已谢落，何故惜之？”女曰：“兄何薄幸之甚耶？宁不念其轻香嫩色之时也？”生曰：“轻香嫩色时不能伫赏，及其已落而后拂之而惜，虽有惜花之心，而无爱花之实，与薄幸何异？”女不答。生曰：“往日‘图之’一言何如？”女曰：“在兄主之，非妾所能也。”忽觉人声稍近，遂隐去一生作《减字木兰花》劝思其实焉。<br><br>　　小亭宴罢，偶到蔷薇花架下，<br>　　忽惊兰香，独立花阴纳晚凉，<br>　　手拈花瓣，轻轻整顿频频看，<br>　　花落花开，厚薄之情何异哉！<br><br>　　又一夕，叔婶俱赴邻家饮宴，生独视轩中，怅怅然若有所失正忧闷间，忽见瑜娘掀扉而入，谓生曰：“兄何忧之多耶？”生曰：“愁何兄惜，但肠断为可惜耳。”女曰：“何事肠断？”生曰：“尽在不言中。”女曰：“妾试为兄谋之。”生曰：“卿言既许矣，不可只作一场话柄，恐断送人性命。惟子图之。”女曰：“兄尚不念图，况妾乎？”生曰：“辂图之熟矣。”女指墙，谓生曰：“奈此何？”生曰：“事至如此，虽千仞之山，尚不足畏，数仞之墙，何足道哉！”女曰：“所能图者，其计安出？”生乃以扇指示所达之路。女曰：“是不言也，妾之一心，惟兄是从而已。事若不遂，当以死相谢。第恐兄之不能践言耳。”生以手抱瑜，欲求合欢，女不从。<br><br>　　正反覆间。忽闻叔婶回，遂出迎接。次日，生乃作《凤凰台上忆吹箫》之句以示女云：<br><br>　　水月精神，乾坤清气，天生才貌无双。算来十洲三岛，无此娇娘。堪笑兰台公子，虚想像，赋咏《高堂》。何如花解语，玉又生香。-------茫茫！今宵何夕，亲曾见女娥，降下纱窗。又以将合，风雨来访。记得何时，约言难践，空愁断肠。肠断处，无可奈何，数仞危墙！<br><br>　　生念瑜娘之言，欲实其心，奈何无路可达。因自思之：“惟有得向春晖堂安寝，则身可通矣。”遂称病不起。表叔省之，生诈之曰：“近来数夜卧此轩间，才瞑目，便见鬼魅或牛头马面等来相击闹，心甚怖焉。但以精神恍惚所至，不以为意。昨夜又梦一长牙者，语余曰：‘明日大王来请你，你勿复起。’不觉今日身体沉重，不能起也。”叔闻此语，大惊，遂移之东轩，命其小子名铭者伴生寝焉。生思念：“本欲设计寻人中堂，只得移向东轩，无以异于西轩也。”至夜半，佯狂大叫。<br><br>　　举家惊视，生良久始言曰：“向见一人冠黄巾，同昨所见长牙者坐，骂余曰‘我叫你莫起，你强要起。’黄巾者曰：‘大王请先生去作平贼露布耳，无他也。’言未已，又见一红发尖嘴者至，曰：‘连忙去，无羁滞。’将促余出，我与京力敌良久，喜诸人起来，散去，不然，被伊捉去矣。”祖姑闻言大惊，令请良巫祈禳。生乃厚赂巫者，命伊言曰：“若在此宿卧，恐性命难保。除非移入中堂，则无事矣。”彼时即移生入中堂。生病渐安，日则肄业于轩间，夜则归宿于堂上。<br><br>　　一日，夜静，生步入兰房西室之前，正见瑜于月桂丛边焚香拜月，生立墙阴以听之。吟：<br><br>　　炉烟袅袅夜沉沉，独立花间拜太阴；<br>　　心事不须重跪诉，女娥委是我知心。<br><br>　　瑜吟讫，突见生至，且惊且喜曰：“闻兄被魅，今安能到此耶？”生曰：“若非被魅，安能得此会乎？”乃相与携手入室，明灯并坐，生熟视之，容貌愈娇，肌肤愈莹，情不能忍，乃曰：“我肠断尽矣。”欲挽女以就枕。女坚意不从，曰：“妾与兄深盟密约，惟在乎情坚意固而已，不在乎朝朝暮暮之间也。苟以此为念，则氵㸒荡之女者也。氵㸒荡之女，兄何取焉！”生曰：“卿虽不从，辂之至此，设使他人知之，宁信无他事也？”女曰：“但秉吾心而已。”<br><br>　　生虽不能自持，然见其议论，生亦喜其秉心坚确，不得已而从，遂相与坐谈。女曰：“妾尝读《莺莺传》《娇红记》，未尝不掩卷叹息，但自恨无娇、莺之姿色，又不遇张生之才貌。见兄之后，密察其气概文才，固无减于张生，第妾鄙陋，无二女之才也。”生曰：“卿知其一，未知其二。且当时莺莺有自选佳期之美，娇红有血渍其衣之验，思惟今日之遇，固不异于当时也。而卿之见拒，何耶？抑亦以愚陋之迹，不足以当清雅之意耳，将欲深藏固蔽，以待善价之沽焉？”<br><br>　　女正色而言曰：“妾岂不近人情者，但以情欲相期美满于百年也。假使今日苟图片时之乐，玉壶一缺，不可复补，合卺之际，将何以为质耶？”生曰：“此事辂任之，勿虑也。但不知此不足以大情之交孚，卿请勿疑。”女曰：“谚语有云：‘但得五湖明月在，不愁无处下金钩。’正此之谓也。兄自此勿复举矣。”生兴稍阑，乃口念《菩萨蛮》以赠之：<br><br>　　不缘色胆如天大，何缘得入天台界？辜负阮郎来，桃花不肯开。-------芳心空一寸，柔肠千万束。从此问花神，何常苦逼人。<br><br>　　女亦口念《西江月》以答生云：<br><br>　　借问朝云暮雨，何如地久天长”殷勤致语示才郎，且把芳心顿放。-------苦恋片时欢乐，轻飘一点沉香，那时三万六千场，乐汝无灾无障。<br><br>　　生自后每遇瑜娘，委道百端，略不经意，一见生有异志，则正言厉色以拒之。又作《望江南》词以示生焉。<br><br>　　堪叹宝到碧纱厨。一寸柔肠千寸断，十回密约九回孤，夜夜相支吾。-------驹过隙，借问子知乎？弱草轻尘能几许，痴云阁雨待何如，后会恐难图。<br><br>　　生情不能已，复继之以诗一绝云：<br><br>　　青鸾无计入红楼，入到红楼休又休；<br>　　争似当初不相识，也无欢喜也无愁。<br><br>　　女见此诗，笑曰：“兄岂不喻往夜之言乎？”生曰：“余岂不喻？但以兴逸难当，姑排遣之耳。”暨晚，生归独坐，自思：“费尽心机，得达女室，终不见从，必无意于己也。”<br><br>　　至夜，复思：“不如与女作别。”至，则长吁短叹，凭几而卧，终不与女一言，问之亦不答，百般开喻，逼勒再三，始一启口曰：“我今夜被你断送了也。”女大悟，谓生曰：“兄果坚心乎？”生曰：“若不坚心，早回去矣。”因呼碧桃添香，呼生共拜于月下，祝曰：“妾瑜，生居深闺，一十七岁于兹矣。今夕以情牵意绊，不得已，以千金之体许之于情人辜辂者，非惟有愧于心，亦且有愧于月也。敬以月下共设深盟，期以死生不忘，存亡如一，无负斯心，永远无也。苟有违者，天其诛之。”<br><br>　　祝罢，挽生就寝，因谓生曰：“妾年殊幼，枕席之上，漠然无知，正昔人所谓‘娇姿未惯风和雨，分付东君好护持’。望兄见怜，则大幸矣。”生笑曰：“彼此皆然。”遂相与并枕同衾，贴胸交股。春风生绣帐，溶溶露滴牡丹开；檀口香腮，淡淡云生芳草温。曲尽人间之乐，不啻若天上之降也。虽鸳鸯之交颈，鸾凤之和鸣，亦不足形容其万一矣。辗转之际，不觉血渍生裙，乃起而剪之，谓生曰：“留此以为他日之验。”生笑而从之。女以口念《虞美人》词以赠生云：<br><br>　　平生恩爱知多少，尽在今宵了。此情之外更无加，顿觉明珠减价玉生瑕。霎时丧却千金节，生死从今决。祝君千万莫忘情，坚着一钩新月带三星。<br><br>　　生亦口念《菩萨蛮》以赠女云：<br><br>　　春风桃李花开夜，烛烧凤蜡香燃麝。鱼水喜相逢，犹疑是梦中。-------感情良不少，报德何时了。细君问莺莺，何人解此情？<br><br>　　瑜得生词，谢曰：“妾今溺于兄之情爱中，故至丧身失节，殊乖礼法，非缘兄亦不至此也。幸为后日之图，则妾之所托亦至此矣。”生曰：“五姐千金之身为我而丧，犹当铭肝镂骨以报子之深恩矣，岂肯负月下之盟耶？”自后生夜必至。一夕，谓女曰：“我以亲托于门下，人皆罔知，诚恐日此事彰闻，亲庭谴责，何颜重上春晖堂乎？”瑜曰：“妾虽女流，亦颇知礼，岂不知韫椟之可嘉，失节之可丑乎！以子之情牵意绊，以至于斯，倘他日事情彰明，寻奉巾栉于房帏之中。事若不果，当索我于黄泉之下矣。”遂相与泣下数行。<br><br>　　又一夕，生复赴约，女目生良久，曰：“观子之容色辞气，决非常人，他日得侍房帏，则虽不得为命妇，亦不失为士夫之妻耳。苟流落俗子手中，纵使金玉堆山，田连阡陌，非所愿也，惟兄之是从而已。”生感其节义，作诗以赠之：<br><br>　　水月精神冰雪肌，连城美壁夜光珠；<br>　　玉颜偏是蟾宫有，国色应言世上无。<br>　　翡翠衾深春窈窕，芙蓉褥软绣模糊；<br>　　何当唤起王摩诘，写出和鸣鸾凤图。<br><br>　　女亦吟一律以答生云：<br><br>　　深感阳和一气嘘，吹开玉砌未生枝；<br>　　合欢幸得逢青史，快睹曾应失紫芝。<br>　　碧沼鸳鸯交颈处，妆台鸾凤下来时；<br>　　此情共誓成终始，莫把平生雅志亏。<br><br>　　初，瑜父选民间女之艳色者以为媵，得八人焉。分四与瑜：曰碧桃，曰绛桃，曰仙桃，曰小桃；分四与琼：曰腊梅，曰月梅，曰红梅，曰素梅。父命母诲之。自瑜交通生后，四桃心怀忧惧，惟恐事泄，罪及于己。一日，四桃上书谏曰：<br><br>　　娘子生长名门，深居幽阃，世荣封袭，家极华腴，况兄神态芳菲，懿德清淑，才华充赡，妙手精工，芳名洋溢乎三洲，美誉昭彰于十邑。尚不保身律己，却乃失节丧身，理义有亏，彝伦败攸倘或闺中事露，门外风闻，非惟有损于己身，抑且玷辱于父母。亲庭谴责，他人笑讥，名节荡然，性命难保，诚恐楚国亡猿，祸延林木，城门失火，殃及池鱼。后悔难追，噬脐莫及。苟能先事改过自新，勿蹈前非，待时而动，则娘子幸甚，妾辈亦幸甚！<br><br>　　瑜得书，览毕，喟然叹曰：“尔言良是，但余以死许辜生，背之不祥。今日之事，其咎在余，谅必不相累也。”碧桃曰：“其然，岂其然乎！娘子若不自新，我辈终当去矣。”瑜泣而谕之曰：“余与辜生牵情溺已而成痼疾，身可死而情不可解也。虽苏张更生，不能移吾之初志耳。汝欲去之则去。”<br><br>　　四桃同泣而应之曰：“妾辈侍奉闺帏，已非一日。娘子开心见诚，推恩均惠，感戴不已，补报无由。倘若事露，娘子捐身，妾辈安能独存哉？誓必不相负也。”乃相抱唏嘘而泣。久之，拭泪吟诗一首，以释闷云。至暮，生至，女乃出所吟诗并四桃所谏书以示。生读之赧然。诗曰：<br><br>　　一轮明月本团圆，才被云遮便觉残；<br>　　欲把相思从此绝，别君容易望君难。<br><br>　　自后，暮聚晓散九月余，温存缱绻之情，益以加矣。不觉大火西流，金风又起。父母以生久别，遣仆持书促归甚急。生得书，言之叔婶，治装行为归计。生至夜复抵女室。告以将别之由。二人不忍相别，悲不能已。女泣久之，拭泪曰：“第无伤感，且尽绸缪，未知后会何时也。”生曰：“我去三两月，必至再来，子毋劳苦构思成疾，此时暂别而已。”女吟诗二绝以别生云：<br><br>　　乌啼月落满天霜，执手相看泪满眶；<br>　　明月相如归去也，文君从此倍凄凉。<br><br>　　又诗<br>　　秋雨梧桐叶落时，悲秋怀抱正凄凄。<br>　　多情自古伤离别，莫笑莺莺减玉肌。<br>　　生乃以玉耳环馈女，并留题一绝云：<br>　　黄雀衔来已数年，别时留取赠婵娟。<br>　　莫将闲事劳心曲，常把佳音在耳边。<br><br>　　暨晚，生以他事不果行。至夜，女命侍女以白金十锭、青布四端，花巾二十条，裙带二十双并词一阕以赆生。词名《柳梢青》：<br><br>　　南陌花残，西厢月暗，风雨凄凄。见说君归，顿松金钏，暗减玉肌。-------吁嗟后会难期，将何物，表人别离。万斛离愁，千行情泪，两地相思。<br><br>　　生亦立缀排十韵，以赠女别云：<br><br>　　驱驰来戚里，特地探仙乡。<br>　　推馆开纱帐，拦阶随雁行。<br>　　二天恩不断，一德感难忘。<br>　　况复蒹葭质，亲陪兰蕙旁。<br>　　尘埃沾洁节，襟袖染余香。<br>　　月下深明固，花边思语长，<br>　　绝胜鱼得水，何异凤求凰。<br>　　只谓欢娱永，谁知归思忙，<br>　　百年终有在，一旦不须伤。<br>　　若问重来日，花黄与菊香。<br><br>　　生别，至家后，行止坐卧，无非为女记忆也；经书、家事，略不介意，终日昏昏而已。先是，城之西北隅有林曰“迈游”，山明水秀，多生佳丽。有名小馥者，字微香，亦美丽超群。其欲有纺纱场之习，生尝游畋其间，与之亦相好也。生有诗以赠之曰：<br><br>　　生长茅茨在迈游，微香两字动炎舟；<br>　　玉般温润千般馥，花样娇妍柳样柔。<br>　　巧笑千金苏氏小，清歌一曲杜家秋；<br>　　也知好事人人爱，不可明知但暗求。<br><br>　　微香缉知生归，意其必访己也，日日候待，杳无消息；疑其必有他遇而忘己也，仍效温飞卿体作《懊恨曲》以怨之云：<br><br>　　莲藕抽丝哪得长？萤火作灯哪得光。<br>　　薄幸相思无实意，可怜蝶粉与蜂黄。<br>　　君何不学鸳鸯鸟，双去双飞碧纱沼。<br>　　兰房白玉尚缥缈，何况风流云雨了。<br>　　大堤男女抹翠娥，贵财贱德君知么？<br>　　夭桃浓李虽然好，何以南山老桂柯。<br>　　悠悠万事回头别，堪叹人生不如月。<br>　　月轮无古亦无今，至今长照丁香结。<br><br>　　微香亲书于鸾笺之上以寄生。适生之友王仲显与生检阅诗书，得此曲，问：“谁之笔也”生以实告。遂与王生共探之，微香以生久别，见生大喜，而生忧闷之心凄然可掬。微香以王生在彼，亦不敢诘生。<br><br>　　至夜，王生倦而寝矣。微香谓生曰：“自从君之别妾也，不觉乌兔沉东西矣，而妾思君之心不啻若大旱之望云霓也，深藏固蔽以待君久矣。近闻君归，喜动颜色，思得一见而无由。今夜既蒙垂顾，正当缱绻以偿契阔之情，而君之短叹长吁，愀然不乐，何也？岂非疑妾有外意，抑亦君有外遇乎？”生曰：“感子之情，亦已多矣。奈何以新变故易，以故变新难。”微香笑曰：“妾之言果不差矣。君盍均而惠乎？”生不答。微香曰：“君寓临邑，所寓者得非临邑之人乎？”生曰：“然。”复问：“女为谁名？何氏之女也？”生不肯言。<br><br>　　再三逼勒，良久，始言曰：“子亦我之情人也，语之何害。子宜秘之，勿言其姓名于人，斯可矣。”微香指灯而言曰：“我若违子之祝，有如此灯。请言之，勿虑也。”生乃曰：“黎氏，名瑜娘，字玉真。”微香叹息而言曰：“此女无双也。其面圆而光，其质富而温，其目淡而澄，其声清而婉，果然乎？”生曰：“子之言，若亲见也。何以知之？”微香曰：“妾之表亲有善穿珠者，前日往临高，知黎土官宅有此人也。且闻其善诗，有作赠君否？”生乃诵其《柳梢青》与微香，微香击节叹曰：“才貌兼全，真天上之人也。子之视我如土芥，宜乎！”乃缀《满庭芳》一阕以赠生：<br><br>　　月下歌声，风前愈觉，遥思当日风流，枕边言语，尤记在心头，玉佩玎，别后空惆怅，永巷闲幽。行云去，才离楚岫，却又入瀛洲。仙境里，奇逢姝丽，端好绸缪。羡金桃玉李，凤偶鸾俦。一个文章清雅，一个体态娇柔。谁念我，雕栏独倚，一日似三秋。<br><br>　　生观讫，答谢曰：“余受卿之情不为不多，负卿之罪不为不少。”立缀《木兰花》一阕以答之：<br><br>　　念当时行乐，乌乍落，兔乍生，向花下重门，柳边深巷，弄笛三声。筚声断，柴门启，见花颜玉脸笑相迎。喜气春风习习，歌喉山溜泠泠。自从别后阻归程，非是我无情。奈故思漫漫，新欢款款，誓下深盟。情已固，心意谁评？从今长揖谢芳卿。肠断纺纱场上，月轮依旧光明。<br><br>　　明日，生与王仲显回归。抵家后，因念微香之语，乃赋长歌一篇以贻之云：<br><br>　　我生幸值升平时，春风和气长熙熙。幸今喜在繁华地，山水清佳人秀丽。此生此世岂徒然。好展情怀乐所天。不须贪富贵，何必求神仙。万岁虚生耳，纵有千金亦须死。世间万事非所图，惟慕娇娆而已矣。君不见卓文君，至今千载芳名传。古人今人同一致，有能逢之亦如是。人生年少不再来，人生年少早开怀。黄金买笑何足吝，白壁偷期休更猜。我曹不是风流客，懒向金门献长策。脚跟踏遍海天涯，久慕倾城求未得。亲家有貌倾长城，养在闺门十八龄。蕙性芳心真慧默，玉颜花貌最娇婷。春山远远秋波浅，嫩笋纤纤红玉软。暗麝芬芬百合香，绿云绕绕双乌绾。上迫能字卫夫人，下视工诗朱淑真。柳絮才华应绝世，梅花标格更超群。云闺雾阃深深处，罗帏锦帐重重贮。绝似女亘娥住广寒，世人有恨无由睹。<br><br>　　记得春光三月天，曾寻流水到桃源，春晖堂上分明见，晚绣窗前款语言。僮仆往来传意绪，诗词络绎通情愫。数向花前密约时，同于月下深盟处。烛摇红影照兰房，香喷清烟袭象床。一线枕痕生玉晕。碧梧枝上凤求凰。芳情百纽丁香结，真心一点蔷薇血。个中顿觉两心知，妙处偏难向人说。朝朝暮暮恋高唐，忘却人间日月忙。回首白云归思切，金刀寸寸断人肠。美满恩情呻吟绝，消魂怕唱阳关叠。依依牛女隔星河，杳杳行云归楚峡。香罗玉带又何时，惆怅西风泪湿衣。旧摺牵连推不去，新愁构结有谁知？惟有多情旧知己，每把甘言慰愁耳。素承佳惠感难忘，自觉违心渐不已。徐徐思后更思前，回首西风一怅然。应是前生曾结种，今生偏得美人怜。<br><br>　　微香得此歌，以示其同伴，众口称夸，乃作手卷以赠生焉，名《双美》，请画图于其首。微香又摅妙思，作《并美序》一篇以冠其端，复继之以长歌一篇，以传好事者：<br><br>　　琼南人物倾天下，才子佳人两无价。吴门越里何足数，蓬岛瑶池此其亚。画堂重重闭广寒，青马总白马跃金鞍，奇才美貌皆潘岳，腻体香肌尽弱兰，弱兰潘岳今何许，听说琼林莺凤侣，凤友鸾朋绝世无，一双两好真无比，天与风流年少郎，声名籍甚动炎荒，风流骥子麒麟种，绘句文章锦绣肠。生来洒落起尘俗，绣虎雕龙总入目，万卷诗书千首词，儒林声价佥推独。<br><br>　　清风明月四清香，胜景名山足遍经，曾向朱崖开绛帐，忽从戚里遇娇婷。娇婷自是豪家子，长养绮罗丛队里。天上丽质自超群，百媚千娇谁与比。水月精神冰雪肌，芙蓉如面柳如眉。春山淡淡横蛾黛，戛玉铿金满箱帙。光风溜溜泛崇兰，碧涧溶溶淄皓月。久擅芳名荡海天，风流年少总夸妍。笑他有眼何曾见，羡子相逢岂偶然。偶然相逢真奇遇，时人哪得知幽趣。红叶飘时传丽情，绯花泛水知山路。直入蓬莱第一层，云轩谒拜许飞琼。鲛绡帕上题佳句，鹊尾炉前结好盟。黄莺唤友迁乔木，丹凤求凰栖翠竹。醉风芍药暗生香，着雨夭桃红杏肉。绝似女亘娥降月宫，宛如神女下巫峰。蟠嫌月殿非人世，却笑巫山是梦中。何似相逢明盛世，早能偿此风流债。负兹通古通今才，遇此倾国倾城态。倾国倾城世无多，通古通今谁复过。绝胜兰香伴张硕，宛然萧史共秦娥。秦娥萧史虽无比，不过如斯而已矣。天香国色产南方，不让中州独专美。嗟予与子素相知，记纺纱场夜月时。求作狂歌赞并美，聊传盛事记佳期。<br><br>　　生自别瑜娘之后，倏尔斗柄三移，而相思之心常在目也。奈鳞鸿杳绝，后会无期。是月某日，适值祖姑生旦，乃托所亲于父母曰：“某日祖姑诞辰，理当往贺。何吝四哥一行，而不使这往庆之耶？”父从之。次日，遂命生起行。<br><br>　　既至，表叔一家喜生再至，莫不欣然。于是复馆生于清桂西轩之下。生遍视窗轩如故，诗画若新，惟庭前花木有异耳。不胜旧游之感，遂吟近体一律以寓意云。诗曰：<br><br>　　一年两度谒仙门，前值春风后值冬。<br>　　草木已非前度色，轩窗还是旧游踪。<br>　　重临桃柳三三径，专忆高唐六六峰。<br>　　知是盟言应不负。虚言万事转头空。<br><br>　　生至数日，不能与瑜一语。因设卧中之计，尚未克果，而祖之寿日届矣。乃制《千秋岁令》一首以庆寿云：<br><br>　　菊迟梅早，报道阳春小。坡老说，斯时好。北堂萱草茂，南极箕星皎。人尽道，群仙此日离蓬岛。宝日红光耀，金兽祥烟袅。丝竹嫩，蟠桃老。永随王母寿，却笑篯浽夭。画堂年年，膝下斑衣绕。<br><br>　　后一日，生侍祖姑于春晖堂上，忽见堂侧新开一池，趋往视之，正见瑜倚墙而观画焉。生笑而言曰：“不期而遇，天耶？人耶？”瑜娘曰：“天也，岂人之所能也。不期然而然，非天而何？”遂挽生共坐于石砌之上，且曰：“此地僻陋，人迹罕到，姑坐此，徐徐而入可也。”遂相与诉其间阔之情、梦想之苦，自未及酉，双双不离。辄闻婶唤之声，女遂辞去，复顾生云：“自此路可以达妾室，兄其图之。”生颔而归馆。至更深夜散，生遂逾垣而入，直抵女室。时女已睡熟矣。生扣窗良久，女始惊觉，欣然启扉相迓，谓生曰：“待兄久不至，聊集古句一绝，方凭几而卧，不觉酣矣。”生问：“诗安在？”乃出以示生。诗曰：<br><br>　　月娥霜宿夜漫漫，鬓乱钗横特地赛；<br>　　有约不来过夜半，月移花影上栏杆。<br><br>　　生览毕，亦口点律诗一首云：<br><br>　　再到天台访玉真，入门一笑满门春；<br>　　罗帏绣被虽依旧，璧月琼枝又是新。<br>　　可喜可嘉还可异，相恰相爱更相亲；<br>　　何当推广今宵事，永作天长地久人。<br><br>　　女亦和云：<br><br>　　洞房今夜降仙真，软玉温香满被春；<br>　　慢说到离情最苦，且夸欢会事重新。<br>　　意中有意无他意，亲上加亲愈见亲；<br>　　欲得此情常不断，早寻月下检书人。<br><br>　　自是，二人眷恋之情，逾于平昔。一日，生携微香手卷示瑜，看未毕，怒曰：“祝兄勿多言，却又多言！妾之名节扫地矣！”生解说百端，女终不与一言。后夜复往，坚闭重门，无复启矣。女方悔已前非，咎生薄幸，终日闭门愁坐，对镜悲吟，一二日间才与生相见，见之亦不交半语。凡半月间，生不能申其情，悒怏满怀，大失所望，乃述近体一律以示之。诗曰：<br><br>　　巧语言成拙语言，好姻缘作恶姻缘；<br>　　回头恨捻章台柳，赧面惭看大华莲。<br>　　只谓玉盟轻荡泄，遂教钿誓等闲迁；<br>　　谁人为挽天河水，一洗前非共往愆！<br><br>　　女玩味良久，始笑曰：“兄寓此久矣，盍归纺场之情人乎？”生曰：“卿何为出此言也？独不记月下深盟乎？且辂当时不合失于漏泄，罪咎固无所逃矣。然古人有言曰：‘往者不可谏，来者犹可追。’遽忍以往者之小过而阻来者之大事乎？”瑜拜谢曰：“兄之心金石不谕，妾之怒聊以试兄耳。”亦续呤一律云：<br><br>　　一洗前非共往愆，从今整顿旧姻缘；<br>　　声名荡漾虽堪怨，情意殷勤尚可怜。<br>　　任是春光先漏泄，忍教月魄不团圆；<br>　　莫言幽约无人会，已被纱场作话传。<br><br>　　自此之后，情好如初。一日，以前卷展开评论，瑜曰：“微之才调何如？”生曰：“卿乃天上之碧桃，月中之丹桂，彼不过微芳小艳而已，岂敢与卿争妍媸也？正昔人所谓西施、王嫱争洗脚脸与天下妇人斗美者也。”女感其言，乃吟《长相思》词一阕以戏生。词曰：<br><br>　　大巫山，小巫山，暮暮朝朝云雨间，谁怜凤偶闲？歌已阑，乐已阑，才向瑶台觅彩鸾，金波依旧团。<br><br>　　一夕，天色阴晦，生与瑜待月久之，乃同归室，席地而坐，尽出其所藏《西厢》、《娇红》等书，共枕而玩。瑜娘曰：“《西厢》如何？”生曰：“《西厢记》，不如何人所作也。记始于唐元微之，尝作《莺莺传》并《会仙诗》三十韵，清新精绝，最为当时文人所称羡。《西相记》之权舆，其本如此与欤？然莺莺之所作寄张生：‘自从别后减容光，万转千愁懒下床。不为旁人羞不起，为郎憔悴却羞郎。’如诗最妙，可以伯仲义山、牧之，而此记不载，又不知其何故也。且句语多北方之音，南方之人知其意味者罕焉。”又问：“《娇红记》如何？”<br><br>　　生曰：“亦未知其作者何人，但知其间曲新，井井有条而可观，模写言词之可听，苟非有制作之才，焉能若是哉！然其诸小词可人者，仅一二焉。子观之熟矣，其中有何词最佳？”瑜曰：“《一剪梅》。”生曰：“以余看之，似有病。”女曰“兄勿言，待妾思之……”曰：“诚有之。”生曰：“何在？”曰：“离有悲欢、合有悲欢乎！”<br><br>　　生笑曰：“夫离别，人情之所不忍者也。大丈夫之仗剑对樽酒，犹不能无动于心，况子女之交者！其曰离有悲，固然也；离有欢，吾不之信也。至若会合者，人情之所深欲者也。虽四海五湖之人，一朝同处，而喜气欢声亦有不期然而然者，况男女交情之深乎？谓之合有欢，不言可知矣；谓之合有悲，吾未之信也。“瑜曰：“兄以何者为佳？”生曰：“‘如此钟情古所稀，吁嗟好事到头非；汪汪两眼西风泪，洒向阳台化作灰’一诗而已。”瑜曰：“与其景慕他人，孰若亲历自己？妾之遇兄，较之往昔，殆亦彼此之间而已。他日幸得相逢、当集平昔所作之诗词为一集，俾与二记传之不朽，不亦宜乎？”生感其意乃口占一曲，自歌以写怀云。歌云：<br><br>　　西江月上团团，锦江水上潺潺，荒坟贵贱总摧残，回首真堪叹。回首真堪叹，可怜骨烂名残。须要留情种在人间，付与多情看。待月情怀，偷香手段，这般人真好汉。想崔张行踪，忆温娇气岸，相对着肠频断。此情此意，我尔相逢岂等闲。须教通惯，休教明判，若还团我们，且作风流传。<br><br>　　初交通后，收敛行踪，无罅隙之议，故人无知者。因其再至，情欲所迷，罔有忌惮，一家婢妾，皆有所觉，所不知者，惟瑜父母而已，瑜亦厚礼诸婢，欲使缄口，奈何一家婢妾，皆欲白之。自度不可久留乃设归计，尚未果也。忽一婢惧事露而罪及己，窃言之祖姑。祖姑以生之驯谨达礼，必无此事，反笞其婢。自是众口渐息，时又叔婶同寓别馆，祖姑昏耄，不知防备，始大得计，略无畏惧之心，暮乐朝欢，无所不至。<br><br>　　一日，生与女同步后园晴雨轩中，徘徊观竹，正谈谑间，而瑜之弟黎铭值而见之。生大骇，恐言于叔婶、乃厚结铭心。初，生有一琴，名曰“碧泉”，平生所嗜好者，铭尝问取，生不之与，至是而遗焉。虽得铭之欢心，然而诸婢切切含恨，惟待叔婶回而发其事。生自思其形迹不宁，“设使叔婶知之，负愧无地矣！”托以归省，告于祖姑。祖姑固留之再三，生终不从，瑜夜潜出。与生别曰：“好事多磨，自古然也欢会未几，谗言祸起、奈之何哉！兄归，善加保养，方便再来，毋以间隙遂成永别，使设盟为虚言也。”因泣下而沾襟。生亦掩泪而别。女以《一剪梅》词一阕并诗一首授生，曰：“妾之情意，竭于此矣。兄归，展而歌之，即如妾之在左右也。”<br><br>　　红满苔阶绿满枝，杜宇声归，杜宇声悲。交欢未久又分离，彩凤孤飞，彩凤孤栖。----别后相逢是几时？后会难知，后会难期。此情何以表相思？一首情词，一首情诗。<br><br>　　又诗<br>　　万点啼痕纸半张，薄言难尽觉心伤；<br>　　分明一把离情剑，刺碎心肝割断肠。<br><br>　　生亦缀《法驾引》词一首以别女云：<br><br>　　归去也，归去也，归去几时来？峡口云行仙梦杳，雨中花谢鸟声衰。落叶满空阶。真个是，真个是恼人肠。沙上鸳鸯栖未稳，枝头鹦鹉叫何忙。相对泪沾裳。须记得，须记得月前盟。料必两人扶一木，莫移钩月带三星。了此此生情。<br><br>　　女览毕，谓生曰：“往者迈游诸女，所赠之诗，意甚忠厚，今将薄礼寄兄以馈之，可乎？”生曰：“可。”女乃命侍女取花巾十条、裙带三十三双，与生收讫。女含泪再拜而别。<br><br>　　生既归家后，命仆以女所寄之物以遗纺纱微香。微香寄声与仆曰：“寄语辜郎：彼岂不知赵姬之言乎？”仆归以告。友王仲显在焉，生微笑之。友曰：“何谓也？”“按《左传》赵姬之事，赵姬曰：‘好新慢故易’，微香特讽予也。”次日，复命仆持书以贻。微香展而视之，乃唐体诗一律：<br><br>　　寄与多情旧故人，几乎为尔丧良姻。<br>　　空怀杜牧三生梦，难化瞿昙百忆身。<br>　　雨散云收成远别，花红柳绿为谁春？<br>　　不堪回首纱场上，风雨潇潇月一轮。<br><br>　　微香静而思之，终疑于“为尔丧良姻”之句，欲生之来以实之，亦次韵一律以答之。诗曰：<br><br>　　彼情人是我情人，就说无因亦有因；<br>　　千里相思愁里句，几番欢会梦中身。<br>　　天边依旧当时月，洞口时非往日春；<br>　　若念小楼移手处，重来花下赏冰轮。<br><br>　　生感其意，复以诗一律而之焉：<br><br>　　纺纱场下好情缘，回首西风倍惨然。<br>　　已按赤绳先系足，免劳青鸟再衔笺。<br>　　任从柳色随风舞，莫惜韶光彻夜圆。<br>　　不是怜新违旧约，由来好事两难全。<br><br>　　微香得此诗，知生之绝己也，然而慕生之心，未尝少替，亦和一律以答生云：<br><br>　　纺纱场下旧情缘，怕说情缘只默然。<br>　　今日翻成班氏扇，当时休制薛浅笺。<br>　　玉箫已负生前约，金镜偏教别处圆。<br>　　自是人心多变易，休教好事不双全。<br><br>　　生时名籍甚，郡邑感欲举生为痒生。生父爱子，不欲远涉利途，恐致离别之苦。然而众论纷纷，无时休息。生潜喜，乘间言于父母曰：“除非出外可避。”父喜曰：“可往祖姑家少辟五六个月，众口无不息矣。”生曰：“如或官司逼勒，如何？”父曰：“只言随伯父之任矣。”生之伯父有为高官者。父即日命促装起行。<br><br>　　既至，祖姑一家欣喜，待礼如初。生告所来之由，叔曰：“倘若不厌寒微，姑寓于此，朝夕与诸少讲明理义，此某之所深幸也。”生拜谢，退居所寓之轩，偶见绿纱窗上题诗一绝云：<br><br>　　壁上莺还在，梁间燕已分。<br>　　轩中人不见，无语自消魂。<br><br>　　生知是瑜之笔，亦书一绝于其旁曰：<br><br>　　肠断情难断，春风燕又回。<br>　　东风和且暖，雅称结双飞。<br><br>　　生思玩间，忽见瑜娘独至，且喜且悲，再拜谓生曰：“兄真信士也缘自兄归之后，媒妁克谐，逮无虚日，父母亦有许之者，但未成事矣妾心想迫于父母之命，不得已而饮恨于九泉之下，不及与君决别为怀。今幸不死，尚得相见，殆天意乎！未审计将安出？”生曰“此辂之所以日夜切思者也。盖尝思之有三：亲戚不可为婚，一也；父母之命不可违，二也；不敢言于父母，三也；为今之计，惟在乎卿主之而已。瑜曰：“凡妾可力为者，敢不自效！望兄指引，则善矣“生密约于女耳边之言。女曰：“正合妾意。”言未已，忽听笼中鹦鹉叫：“大人回，大人回！”女闻之，遂遁去。临行，反顾生曰：“兰房之约，三更后、四更前，正其时也。”<br><br>　　是夜，月明如昼，万籁无声，生视诸仆皆睡熟，轻步潜至女室。瑜见之，喜不自胜，且曰：“丑陋之质，于兄故不敢辞，但以月明花开之景，不可常得，思与君少同伫赏，以度良宵耳。”生然其言，遂并枕于玩月亭右厢阶下。俄而，婢女数辈捧馐肴至，罗列满前。二人相与劝酬，极尽款曲。女曰：“既逢佳景，可无述作以记之乎？”生曰：“短章寂寥，片文拘泥，与其合笔而和题，孰若同声相应，亦足以见吾二人之京力敌也。”瑜曰：“就以‘月夜喜相逢’为题，五十韵为率。”生即为首倡曰：<br><br>　　今夕是何夕，奇逢不偶然。<br>　　况当明媚景，正是阳阳天(生)。<br>　　烂烂星珠灿，圆圆月鉴圆(女)。<br>　　风轻万籁寂，露氵邑百花鲜(生)。<br>　　河影清还浅，奎缠断复连。<br>　　乾坤真罔极，光景自无边。<br>　　大地冰壶隐，长空雪浪翻。<br>　　连枝横鉴发，索晕隔檐穿。<br>　　更漏转三鼓，槐阴过八砖。<br>　　溶溶春似海，缓缓夜如山。<br>　　织女偷情看，女亘娥着意怜。<br>　　千年逢一会，二鸟降双仙。<br>　　谈笑幽亭上，追随小院前。<br>　　各分双美具，端的四兼全，<br>　　旧恨应皆释，新愁觉欲颠。<br>　　重来谐素约，又共展华筵。<br>　　何须金石奏，且把海螺传。<br>　　美酒倾珠落，香羹和玉涎。<br>　　脍用金刀切，茶将活火煎。<br>　　冰壶双髻执，罗扇小鬟掾。<br>　　并枕挨肩玉，低鬟动髻蝉。<br>　　柔肠频眷恋，莲步漫周旋。<br>　　红袖深藏笋，罗衣懒上船。<br>　　献酬多节重，议论每牵缠。<br>　　不必宣金石，何劳奏管弦。<br>　　休乱同坐久，且共把诗联。<br>　　共吐珠玑唾，同裁月露篇。<br>　　声声争响亮，字字竞鲜妍。<br>　　可羡唐商隐，堪夸燕丽鲜。<br>　　新清开府句，秀丽薛涛笺。<br>　　佳兴如流水，神词若涌泉。<br>　　孟郊应退舍，蔡琰可齐肩。<br>　　转战敌逢敌，擒词玄又玄。<br>　　剡藤烦字扫，香剂倩思研。<br>　　宴罢情将困，吟成意尚牵。<br>　　掀帏香自馥，入室步争先。<br>　　好事虽多舛，佳期喜独偏。<br>　　笑携双玉手，共卧五花毡。<br>　　莲步移红玉，珊瑚堕翠钿。<br>　　交加连理树，掩映并头莲。<br>　　色胆大如斗，丽情深若渊。<br>　　耳边言切切，心上意悬悬。<br>　　凤蜡摇红影，龙诞薰碧烟。<br>　　情痴疑是梦，骨冷不成眠。<br>　　缱绻两情好，绸缪一意专。<br>　　既如鱼水乐，又似漆胶坚。<br>　　了毕平生愿，深酬宿世缘。<br>　　愈亲须愈敬，相守莫相捐。<br>　　密约长如此，深盟永不迁。<br>　　任他沧海竭，此乐尚绵绵。<br><br>　　联成，女出云笺，命小桃书皆，已四鼓矣。不复就枕，但立会而已。生口占一绝云：<br><br>　　名花并立笑春风，谁识常空一窍通；<br>　　欲验佳期何处见，白罗裆上有残红。<br><br>　　自是之后，幽会佳期，殆无虚日；眷恋之情，亲昵之意，有不可得而言语形容者。所作诗词，不可尽述，姑记含蓄意深者十绝：<br><br>　　昨夜东风透玉壶，零零湛露滴真珠；<br>　　寄言未问飞琼道，曾识人间此乐无？<br>　　一线春风透海棠，满身香汗湿罗裳；<br>　　个中好趣惟心觉，体态惺忪意味长。<br>　　脸脂腮粉暗交加，浓露于今识翠华。<br>　　春透锦衾红浪涌，流莺飞上小桃花；<br>　　宝鸭香消烛影低，波翻红浪枕边欹。<br>　　一团春色融怀抱，口不能言心自知。<br>　　葡萄软软蛰酥胸，但觉形销骨花熔；<br>　　此乐不知何处是，起来携手问东风。<br>　　淡淡溶溶总是春，不知何物是吾身；<br>　　自惊天上神仙降，却笑阳台梦不真。<br>　　形体虽殊气味通，天然好合自然同；<br>　　相怜相爱相亲处，尽在津津一点中。<br>　　半夜牙床戛玉鸣，小桃枝上宿流莺；<br>　　露华湿破胭脂体，一段春娇画不成。<br>　　烛尽香消夜悄然，洞房别是一般天；<br>　　若教当日襄王识，肯向阳台梦倒颠？<br>　　鱼水相投气味真，不觅不漆自相亲。<br>　　两身忘却谁为我，恐是天生连理人。<br><br>　　一日，祖姑独坐春晖堂上，生侍之，顾生，谓之曰：“昔传姻事为‘下玉镜’，何谓也？”生以温峤事为对。祖姑曰：“汝知发问之意乎？”生曰：“不知“祖姑复曰：“汝宜益加进修，吾之女孙，誓不他适，当合事汝，亦使温峤之下玉镜台也。”生拜谢。至暮，生以此告瑜。瑜喜，笑曰：“古人有言：‘人心同欲，天必从之。’岂虚语乎！”生曰：“明日当辞归，遣媒言议，勿失时也。”明日，遂告归。及抵家，以祖姑之语告其父。父欣然从之。<br><br>　　择日命媒行。既至，以所来之由告叔。叔曰：“四哥才貌，出众超群，可敬可爱，得婿如此，足慰人心。奈他人讥笑何？“媒曰：“何伤上？温峤之下玉镜台，娶姑之女。”又曰：“老泉女适程氏，舅之子也，况乃孙乎？自古迄今，但闻传其事以为话，未闻以是病之者，夫何疑之有？”叔婶允之，遂备黄金二锭、羊一牵为定礼。生婢有名朝华者，从媒同至，乃出书以示瑜。瑜披读曰：<br><br>　　玉真小娘子妆次：辂世忝姻缘之契，缔结丝萝；叨因叔侄之情，寓居门馆。讵意天缘会合，亲逢旷世之娇娆；人意交孚，果是前生之配偶。荣生意外，喜溢眉间。缅想淑候，兰蕙其芳，冰霜其洁。秋水为神玉为骨。倾国倾城；芙蓉如面柳如眉，欺花欺月。柳絮因风起，蔼然谢道韫之才；寒藻漾涟漪，粲若朱淑真之文采，诚所谓天上之神仙，君子之好逑者也。辂一寒如此，百技无能才匪逮人，貌非出众，忝得一拜于云阶，幸已足矣。何况侧身于玉树，恩莫大焉。粉身不足报深恩，万死亦难酬厚德。扪心有愧，揣己何堪！曩间太夫人困亲致亲之言，归心如箭；今见椿府君执柯伐柯之举，喜意若川。倘若叔婶再不他辞，想应汝我心谐所愿。百岁姻缘，在此一举；千金会合，于此片时。专望竭力赞襄，毋使青蝇谐白玉；同心协力，庶教丹桂近嫦娥。则平生之心愿足矣，月下之深盟遂矣。兹因媒氏之行，敬缄鸾而申微悃，犄诉凤以候佳音。即辰天地皆春，山川自秀，伏乞保重千金之体，永终百岁之斯。不宣。<br><br>　　后二日，媒氏告归，瑜乃出笺以寄生。书曰：<br><br>　　伏自一别，倏尔旬余。蝴蝶之粉未干，麝兰之香犹在。松竹之表，尝仿佛于目睫之间；金石之盟，每念昭于心胸之内。忽喜冰人之传事，又兼云翰之飞来，千欣！千喜！恭惟文侯，学贯天人，博通古今，风采联贾少年之弱冠，文华负李长吉之奇才，诚所谓文苑中之英华，士林中之翘楚者也。瑜也，貌微无艳，才非道韫，自谓于世而无取，夫何在兄而见怜！幽谷发阳春，多感吹嘘之力；葵花倾晓日，幸蒙光照之私。托庇二天，已非一日。讵意人心有欲，天意果从。因亲复得致其亲，莫非命也；发愿竟能谐所愿，不亦宜乎！忽然手舞足蹈不自知者，自此生顺死安而无复憾。事已定矣，言更何云。惟冀尊所闻行所知，益励占鳌之志；宜其家宜其室，伫看协凤之祥。不须待月于西厢，正好挑灯于此牖。毋使前人独专其美，免思微弱以丧厥躬。伏乞鼎调，以副时望。不宣。<br><br>　　是月也，忽御史按临，遴选其民俊秀者补弟子员。乡老举生为痒生。后数日，生父赍书以告瑜父。生乃吟诗一首，并写花笺以寄瑜云。诗曰：<br><br>　　书寄平生故友知，白衣今已换蓝衣；<br>　　微躯从此如鹰系，佳兆何时协凤飞？<br>　　上苑杏花愁客去，西厢明月为谁辉；<br>　　几回暗想兰房事，不觉临风泪雨霏。<br><br>　　瑜得生书，亦作一启并歌一篇以复云：<br><br>　　寂寂兰房愁独倚，忽见长须致双鲤。云是琼林天上郎，如今已入黉宫里。入黉宫里为何如？渐磨仁义乐菁莪。方巾员领真超卓，黄卷青灯好切磋。君不见买臣衣锦归乡里，至今名姓光青史。又不见县官负弩迎相如，至今千载扬芳誉。男儿得志皆如此，男儿莫厌穷经史。上方治定崇文儒。彬彬济济纡青紫夫君子，真英豪，器宇堂堂气象高。心通万卷犹嫌少，日诵千篇不惮劳。此时已入文章岛，如今遂却平生志。鏖战文场应可期，太平治化真堪异。蒲柳应知得所依，凤凰何日又同飞？坐看花诰班班降，羞杀人间俗子妻。<br><br>　　仆归，将诗以示生。生与同学生览毕，无不叹服称美者。其启中有儆句云：<br><br>　　但能有理可明，不怕无官可做。<br><br>　　又云：<br>　　前日之良心因妾既丧，今日之放心在君当收。<br><br>　　又云：<br>　　莫为蒲柳之姿，堕却云雷之志。<br><br>　　若此之言，非见理分明者，安能及此耶？但恨不见全篇以书记焉。　