时生入泮宫，不两月间，生父捐馆。生哀毁逾礼，水浆不入口者三日。既葬，躬自负土，不受人助。事丧之后，终日哭泣而已，不复视事。时有白鹤双竹之祥，人以为孝感所致。自是家道日益凌替，而瑜娘之父始有悔亲之心，遂不复相往来。而生以守制不暇理事，故相闻者二载。<br><br>　　然而，瑜娘慕生之心曷尝少置？风景之接于目，人事之感于心累累形诸诗词，多不尽录，姑记一二以语知音者：<br><br>　　《鹊桥仙》<br>　　征鸿无信，游鲤无信，更相望断春潮无信。玉郎何处不归来，怎禁许多愁闷。----青山有尽，绿水有尽，惟有相思无尽眼中珠泪几时干，肠一寸截成千雨。<br><br>　　《瑞鹧鸪》<br>　　芭蕉叶上雨难留，松柏梢头风未收。万闷千愁无着处，并归心上与眉头。----肠如袜线条条断，泪似源头混混流；倚遍栏杆人不见，满天风雨下西楼。<br><br>　　《相思》<br>　　春望归，秋望归，目断江山几落晖？啼痕点点垂。朝相思，暮相思，终日何时是尽期，腹心寄与谁。<br><br>　　一剪梅<br>　　雨打梨花深闭门，辜负青春，虚负青春。伤心乐事共谁论？花下消魂，月下销魂。----愁聚眉峰尽日颦，千点啼痕，万点啼痕。晓看天色暮看云，行也思君，坐也思君。<br><br>　　《满庭芳》<br>　　愁锁春山，泪潺秋水，时时独向西楼。望穷千里，山水两悠悠。惆怅故人独在，离别后，日月难留，肠断处，愁愁闷闷，风雨五更头。----相思何日了？无肠可断，有泪空流。湘江潮信断。楚峡云收。只恐寻春来晚，东君去，花谢莺愁。兰房下，何时与你，交颈绸缪。<br><br>　　时有同郡富室符氏者，素闻瑜娘才色，闻生久不至，遂散财赂，冀必得瑜娘为婚而后已焉。<br><br>　　故有与瑜娘父言者，非誉符家道之华腴，必称符才貌之出众；非言生家道之箫条，必毁生行止之落魄。瑜父遂欲解盟，然犹虑构成词讼，犹豫未决。又有为其画策者，曰：“内外兄弟姊妹，不可为婚，法律所禁。倘或兴讼，以此推之，何畏之有？”遂决意许符氏，然犹未敢轻动。或劝其家纳符氏聘礼者，瑜父从之。<br><br>　　后瑜娘缉知，悲不自胜，以死自誓，终不他适。黎闻之怒。瑜乃以白巾自缢，赖众知觉救解，得免，黎方觉悔。<br><br>　　然瑜之心虽不肯从，而符之盟终不可解。正忧闷间，忽值其姑适王氏者归宅，黎命之解慰瑜心。乃从容劝瑜百端，瑜应之曰：“结亲即结义，是以寸丝既定，千金莫移。儿非不爱荣盛而恶贫贱，但以弃旧怜新、厌贫就富，天理有所不容，人心有所未安。”姑以瑜言告黎。黎曰：“瑜言诚有理，奈彼符氏何！”凡瑜所亲爱者，皆令劝之。<br><br>　　一日，碧桃乘间谏瑜曰：“娘子懿德娇颜为诸姊妹中之巨擘，然诸娘子俱适名门宦族，或田连阡阳，或金玉盈箱，娘子独许塞酸，妾辈甚不惬意。近见大人别缔良姻，甚喜，甚喜。娘子何故短叹长吁，减却饮食，损坏形容，而为伤感之甚耶？”瑜曰：“汝知其一，不知其二。古人有言：‘今日之富贵，安知异日不贫贱乎？今日之贫贱，安知异日不富贵乎？’彼符氏虽富，而子弟之品不过一庸夫而已，纵有金玉盈箱，田连阡陌，生为无名人，死亦作无名之鬼，何足道哉！且辜生虽贫，丰姿冠世，学问优长，他日折丹桂如采薪，取青衿如拾芥，何患不至富贵乎？未受他人盟约，尚当求择其人，况先受其人之聘而负之，可乎？有死而已，誓无他志！”<br><br>　　一日，绛桃复谏曰：“自从定亲于辜生之后，一别三年，谅必他娶矣。娘子何故劳心苦志以思之？”瑜曰：“汝勿言，吾意已决矣，纵苏张更生，不能摇动。且辜生久不至者何哉？盖生之为人，孝心纯笃，乃翁捐馆，方泣血而不暇，况有心相忆乎！”又曰：“夫愿相守而厌相离者，氵㸒妇之道也；托终身而期远大者，贤女之所虑也。尔何以氵㸒妇期我，而不以贤女期我也？”绛桃拜谢而去。<br><br>　　未几，生家苍头忽持书至，密以一笺付瑜。瑜泣读之，乃叠韵诗一首。诗曰：<br><br>　　一自往年边扁便，无奈鳞鸿专转传；<br>　　劝君莫把海山盟，移向他人擅闪善。<br><br>　　自是生即礻覃之后，夜就枕间，忽梦往黎室。至相见，托延至于春晖堂后新创亭上，坐，顾其额曰“剪灯书窗”。壁间所挂吹弹歌舞四面，上题有诗，附录于此：<br><br>　　谁家有女颜如玉，手持几竿昆仑竹。<br>　　镂玉编云一片形，含商弄羽千般曲。<br>　　一声迟，晓起丹山彩凤啼，<br>　　一声疾，半夜孤舟嫠妇泣。<br>　　一声喜，秦楼仙侣同飞起。<br>　　一声悲，异时忠臣乞食归。<br><br>　　十分妙趣真无比，良工写入霜缣里。<br>　　时人莫道是无声，仙声不入凡人耳。<br>　　右调《佳人吕玉箫》）<br><br>　　中虚外实木一片，吟向佳人怀里见。<br>　　玎玎□□几点声，细细粗粗四条线。<br>　　一声清，半夜天空万籁鸣。<br>　　一声浊，八月秋风群木落。<br>　　一声苦，昭君马上啼红雨。<br>　　一声欢，妃子宫中洗禄山。<br><br>　　风流画史龙眠老，笔端写出心机巧。<br>　　劝君莫道是无声，仙声不入凡人耳。<br>　　（右调《美人弄琵琶》）<br><br>　　及生至黎室，正想间，忽见瑜至，相见之际，再拜再悲。遂相携手入于兰房之内，二人席地而坐，历道其梦想之苦，解盟之由，相对泣下。己而，瑜收泪言曰：“今日相逢，将以为可喜，则又可悲；将以为可悲，则又可喜。悲耶？喜耶？吾不得而知之。”生曰：“苦尽甘来，一定之理。前日之别固为可悲，今日之逢则又可喜。可悲者既已过矣，可喜者当以与卿共之。”瑜遂命绛桃取酒，与生共饮；复命仙桃以侑觞。仙桃请歌东坡《水调歌头》。生曰：“时势不同，情怀各异，彼调虽妙，非吾事也。”乃止。缀《念奴娇》一曲，命仙桃歌之。绛桃和之。<br><br>　　牵情不了，叹人生、无奈别离多少。一自殷勤相送后，天际归舟杳。倩女魂消，崔微梦断，瘦得肌肤小。寒闺深闭，肠断几番昏晓。----怅望凤鸟不至，妖禽怪鸟，恣狂呼乱叫。悄悄忧心何处告，且喜故人重到。满酌流霞，浩歌明月，与尔开怀抱。等闲信笔，写出《念奴娇》调。<br><br>　　曲尽，二人相顾，泪洒数行。已而，复相谓曰：“今夜相逢，何啻梦中，可无述以记之乎？”生请其题。女曰：“以‘梦寐’为题，不亦宜乎？”生遂援笔书于纸屏之上：<br><br>　　久别喜相会，春从何处来？<br>　　四眼频相顾，双睛何快哉！<br>　　对此一盏灯，如醉又如痴。<br>　　大旱见云霓，和羹得盐梅。<br>　　忧心冰似泮，笑脸天如开。<br>　　乎童且奉酒，与君开此怀。”<br><br>　　写毕，忽听角起樵楼，钟鸣梵宇，推枕欠伸，乃是南柯一梦。而且忆其诗词，因起而录之。始欲治装竟寻旧约，奈何秋闱在迩，正吾人当发愤之际也，更兼有司催逼赴试甚急，生无奈何，只得起服回学肄业。故特命苍头北行，以申前好。岂知瑜父不以生为念，终无一言以及亲事，但厚赂以馈生耳。苍头临行之际，瑜乃以笺付之，令持以献生。<br><br>　　一日，苍头抵家复命，具言以结盟符氏，生心大恚。复闻瑜有书奉寄，生大喜，拆而视之，乃情札一纸，并诗十韵。生读之，叹曰：“清才丽句，虽李易安、朱淑真不过是也。”书曰：<br><br>　　妾瑜，盖尝因亲致亲，虽有惭于圣训，以爱结爱，岂有负于初心？敬陈悃之诚，上达高明之听。伏念妾瑜三才末品、一介女流，愧无倾国倾城之姿，且有至愚至陋之累。叨蒙不弃，肯结契缘；复感纳聘，重申结好。感恩有日，报德无由。岂期凶变于门，山崩水竭，遂使鱼沉湘水，雁杳衡阳。一别悠然，三年在迩。寸心千里，眼穷云海之微芒；一日三秋，肠断光阴之转递。前言难践，后会何时？风风雨雨不曾停，闷闷愁愁何日了！罄南山之竹简，写意无穷；决东海之洪波，流情不已。愁如云而常聚，泪若水以难干。春苑花开，怅满艳阳之景；夏凉燕乳，情嗟长养之天秋观明月倍伤神，冬玩香梅增感慨。警于心，触于目，无非惆怅之时；俯乎人，仰乎天，尽是相思之处。一心怏怏，两泪汪汪。<br><br>　　一日十二时，时时怅望；五更三四点，点点生愁。坐如尸，立如斋，形同枯木；瞻在前，忽在后，目若紫芝。簪折瓶沉，月下已幸向日约；香消玉减，镜中无复旧时容。密约成虚，怕过旧时游处；欢娱陈迹，难斯后会何时。深怀千言万语，与谁说浼；决尽一心一意，惟子是从。愿若果乖，虽生无益；情如不遂，便死何妨！凯抛彩凤文鸾，去遂山鸡野鹭？父纵许盟于异姓，妾肯委质于他人？誓于此生，靡敢失节，皇天后土，实所鉴临！碧落黄泉，要同一处。天作比翼鸟，地成连理枝，允副王郎之愿；生为同室亲，死为同穴鬼，毋为居易之言。赵璧重完，尚希躬往；乐镜再合，早致良图姑共挽桓君之车，庶免抱淑真之恨。偿足死生之债，莫负锱铢；未终龟鹤之龄，长坚金石。诚能如此，妾虽垂首九原之下，亦且甘心矣。惟兄是图之，毋使落他人之手也。临书肠断，不知所云。更有平日所作鄙句，并用奉呈。<br><br>　　朝朝暮暮忆崔徽，鬓雾蓬松泪两垂。<br>　　蚕茧丝丝何日了，鹭鸶骨瘦几时肥！<br>　　西厢待月人何在？北里锵鸾事已违。<br>　　肠断画梁双紫燕，飞来飞去又飞归。<br><br>　　相思相望泪频倾，欲化云娘恨未能。<br>　　帘外厌闻无喜鹊，窗前愁伴有心灯。<br>　　千般娇媚颜何在？一种风流病又增。<br>　　可惜佳斯成阻隔，愁愁闷闷几层层。<br><br>　　红颜薄命古今同，不怨苍天只怨侬。<br>　　松柏岁寒终不改，鸳鸯颈白也相从。<br>　　要知赵客终完璧，莫学陈王只赋龙。<br>　　今日西厢门下过，汪汪雨泪洒西风。<br><br>　　鸾风分群失一友，朝思暮忆倍凄凉。<br>　　当时何啻鱼游水，今日方成参与商。<br>　　流泪泪流流尽泪，断肠肠断断无肠。<br>　　风流有债难偿子，独对西风叹几场。<br><br>　　平生志愿未能酬，百岁姻缘一旦休。<br>　　两股钗分诚有日，一根簪折整无由。<br>　　愁攒眉上铅难尽，泪落床头枕欲浮。<br>　　倘若情缘中道绝，微躯此外复何求。<br><br>　　寂寂深闺尽日闲，伤情无语倚栏杆。<br>　　恨从别后生千种，愁拥心头结一团。<br>　　藕断也知丝不断，烛干信是泪难干。<br>　　他时若落庸夫手，璧碎珠沉也不难。<br><br>　　雨打梨花倍寂寥，几回肠断泪珠抛。<br>　　睽违一载更三载，情绪千条有万条。<br>　　好句每从愁里得，离魂多自梦中消。<br>　　香罗重解知何日，辜负巫山几暮朝。<br><br>　　两地相思各一天，可怜辜负月团圆。<br>　　每盟金石坚孤节，生怕红尘随俗缘。<br>　　鸾鸟柔肠虽断尽，鲛绡鲜血尚依然。<br>　　花开月白人何处，无奈千愁万恨牵。<br><br>　　浊纸鲜鲜染泪红，遥传长恨寄匆匆。<br>　　须知身在情终在，务要生同死亦同。<br>　　苏雁影沉传去后，秦箫声断月明中。<br>　　云收雨散知何处，目断巫山十二峰。<br><br>　　如此钟情世所稀，这般心事有谁知？<br>　　丁香到死香犹在，竹节经霜节不移。<br>　　有意有心常怅望，无言无语但呆痴，<br>　　碧梧翠竹无由见，一日思君十二时。<br><br>　　生得书后，遂整饬再寻旧约，奈何秋闱在迩，有司催逼赴试急，生不得已，即时回学温习旧业。与友人数辈，虽朝夕同学共榻，然而思慕瑜娘之心无时不然。他不暇及，集古人诗句十首，以思瑜焉。<br><br>　　岂是丹台归路遥，月魂潜断不胜招。<br>　　何因得荐阳台梦，几度难寻织女桥。<br>　　惨惨凄凄仍滴滴，霏霏沸沸又迢迢；<br>　　砌成此恨无量处，纵得春风亦不消。<br><br>　　丈夫身上泪沾襟，书尽谁怜得苦吟。<br>　　紫府有缘同羽化，瑶台无路可追寻。<br>　　能消造化许多力，不受尘埃半点侵。<br>　　惟有当时端正月，只应常照两人心。<br><br>　　花有清香月有阴，断肠魂梦两沉沉。<br>　　才开暖律先偷眼、莫为游蜂便吐心。<br>　　薄雾浮云愁永昼，落花流水怨离琴。<br>　　相思一夜梅花发，夕梦时时到竹林。<br><br>　　鱼在深渊月在天，魂归冥漠魄归泉。<br>　　相思相见知何日，多病多愁损少年。<br>　　独坐独行还独立，相怜相爱莫相捐。<br>　　两情宛转如心素，愿作鸳鸯不羡仙。<br><br>　　擘破云鬟金凤凰，离人别处倍堪伤。<br>　　双双瓦雀行书案，两两时禽噪夕阳。<br>　　谁爱风流高格调，我怜真白重寒芳。<br>　　而今往事谁重省，说与流莺也断肠。<br><br>　　路隔星河去往难，罗裳不暖午风寒。<br>　　朱经玉树三山祷，共待天池一水干。<br>　　阆苑有书难附鹤，碧桃何处共骖鸾。<br>　　山长水阔人还远，春色不由得再看。<br><br>　　临高万丈日斜西，相望长吟有所思。<br>　　白雪为肌玉为骨。芙蓉如面柳如眉。<br>　　鸳鸯被合抛何处，红叶蛾黄化为迟。<br>　　独倚栏杆意难写，援毫一咏断肠诗。<br><br>　　云想衣裳花想容，美人千里思无穷。<br>　　春从流水三分尽，心有灵犀一点通。<br>　　长乐梦回春寂寂，馆娃愁重雨蒙蒙。<br>　　不堪吟罢重回首，更隔巫山几万重。<br><br>　　寄语麻姑借大鹏，琼台重密许飞琼。<br>　　常疑好事皆虚事，谁识鸾声似凤声。<br>　　雾鬓云鬟差玉颈，云裾月风想娉婷。<br>　　此时为汝肠肝断，一片伤心画不成。<br><br>　　月窟孀娥不惜栽，天花冉冉下瑶台。<br>　　独教罗邺能呤毕，曾是刘郎再看来。<br>　　满眼春愁无处着，半生怀抱向谁开？<br>　　此时愁望情多少，一寸相思一寸灰。<br><br>　　诗即成，乃命仆持书报黎，称“将赴试”，密付前诗，以寄瑜娘。瑜见之，不觉失声长叹，亦集古诗十首以复生曰：<br><br>　　故园东望路漫漫，泣血悲风翠黛残；<br>　　去日渐多未日少，别时容易见时难。<br>　　春蚕到死丝方尽，沧海扬尘泪始干。<br>　　无可奈何花落尽，五更风雨五更寒。<br><br>　　玉容寂寞倚栏杆，抱得秦筝不忍看。<br>　　桂树参天烟漠漠，月娥霜宿夜漫漫。<br>　　春花秋月何时了，慕雨朝云去不还。<br>　　正是消魂时候也，金炉香烬漏声残。<br><br>　　残妆漏眼泪栏杆，睹物伤情死一般。<br>　　三径冷香迷晓月，十分消瘦怯春寒。<br>　　黄花冷落不成艳，青鸟殷勤为探着。<br>　　天若有情天亦老，可怜辜负月团圆。<br><br>　　黄菊枝头破晓霜，此花不与俗人看。<br>　　车轮生角心犹转，蜡炬成灰泪始干。<br>　　云鬓懒梳愁折凤，晓妆羞对怕临鸾。<br>　　故人信断风筝线，相望长吟泪一团。<br><br>　　暑往寒来春复秋，故人别后阻山舟。<br>　　世间美事难双得，自古英雄不到头。<br>　　豆蔻难消心上恨，丁香空结雨中愁。<br>　　欲知此后相思处，海色西风十二楼。<br><br>　　百岁中来不自由，同君身上属谁忧。<br>　　金丹拟注千年貌，仙鹤空成万古愁。<br>　　岂有蛟龙曾失水，敢教鸾凤下妆楼。<br>　　两身愿托三生梦，几度高吟寄水流。<br><br>　　枯木寒鸦几夕阳，自从别后减容光。<br>　　遥看地色连空色，人道无方定有方。<br>　　披扇当年叹温峤，此生何处问刘郎。<br>　　愁来欲唱相思曲，只恐猿闻也断肠。<br><br>　　天上人间两渺茫，天涯一望断人肠。<br>　　多情不似无情好，尘梦哪如鹤梦长。<br>　　沧海客归珠送泪，坠楼人去骨犹香。<br>　　人生自古谁无死，烈烈轰轰做一场。<br><br>　　天涯海角有穷时，此恨绵绵无绝期。<br>　　明月清风如有待，冷猿秋雁不胜悲。<br>　　曾听弄玉人间曲，只许高人个里知。<br>　　寂寞日长谁问我，每因风景寄君诗。<br><br>　　真成命薄久寻思，独立沧浪自咏诗。<br>　　粉面怕遭尘土浼，此心惟有老天知。<br>　　诗成夜月人何在，花落深宫雁亦悲。<br>　　今日春风亭上过，寒猿晴鸟逐时啼。<br><br>　　写毕，令仆持报以复。生见瑜诗，叹赏不已，思慕倍常，功名之心如雾之散，眷恋之意若川之流。不觉成疾，勿能言动。旁求良医，拱手默然，莫知所以。有一后至者，叹曰：“此必害相思之病也，虽卢扁更生，亦莫能施其术诚能遂其怀，不治而自愈矣。”初，生之遇瑜，人莫知之也，至是，闻医者之言，举家失措，莫知其由。乃询诸仆，咸曰：“不知。”询之哥，姑以实告。即时命仆亟至临邑，别以他事诣瑜父，而密以实告祖姑。祖姑得之，窃以言瑜。瑜即解玉戒指一枚并鱼笺一幅，以投仆，曰：“饮之即愈。”仆回抵家，遂以玉戒指磨水，与生饮之，顿觉轻减，稍稍能言。仆乃以瑜娘所与之笺呈上。生拆视之，乃诗一首云：<br><br>　　妾即君兮君即妾，君令有恙妾何安。<br>　　凤凰倒了连云翼，松柏须宜保岁寒。<br>　　当日造端良不易，从今燃尾谅犹难。<br>　　天应怜悯人辛苦，破月应知自有圆。<br><br>　　生览诗数次，忽觉身健，渐渐病愈。时槐黄在迩，生以病故，天不克赴试，始有重访旧游之意。<br><br>　　又月余，仍催装复抵黎室。既至，表叔以生久别，眷待甚厚，廷于宣抚外堂之西庑。生见颇有外之之意，意甚不快，又以瑜娘平昔敬重于生，疑其必有交通，每使瑜弟黎铭伴在。生自念负疾远来，思欲与瑜一致款曲，留连半月，竟莫能得，悒怏殊深。<br><br>　　忽值瑜母寿旦，夜间设席庆寿，生入伴斋，至三更后，遂轻步入瑜房中。瑜正优间，见生前至，相与唏嘘，叹息久之。已而，细诉衷汤，论其间阻解盟之事、致病之由，不胜凄惨。言犹未尽，忽闻门外呼唤之声，生遂含泪而别。临行之际。瑜谓生曰：“兄姑留此，不数日父亲将有远行。”生曰：“诺。”<br><br>　　后数日，黎与子果去。生大喜。即日黄昏，外门未闭，生直至女室，相携玉手，同至剪烛西窗。生顾窗中诗画，宛如梦中，无有或异于始谋私奔之约，生深然之。既而，参横斗落，遂不复寝，乃相送而出。东方渐白，门犹未启，二人相返于剪烛轩下，此轩远僻，人迹罕闻，乃制《南宫一枝花》一曲，按琵琶歌赠生。夫瑜平昔善歌恐闻于外，昔时生每强之不得，今请自歌之。生心欣听，响遏行云，声振林木，骇然惊服。词名《一枝花》，带过《小梁州》。<br><br>　　春愁艳色中，夏景繁华里，秋悲霜降后，冬恨雪零时。触目攒眉，许多情意，心事有谁知？三年里几不通，一日间百忧并集。<br><br>　　《小梁州》<br>　　望碧天，茫茫不尽；念青鸾，杳杳无期。可怜辜负深盟誓。玉人何处？招之不至乐昌镜破，凤钗双离。萧郎箫断，蔡琰笳悲。怪累朝鸟雀频啼，喜今宵玉手同携。《小梁州》，漫把曲儿歌，大都来细把离情诉，声声短叹长吁。钟情到此，悲欢离合都经历。怅杀我无双翼，安得双双花并蒂、对对凤于飞？古人言：“在天愿作比翼鸟，入地愿成连理枝。”这言儿也、君须记。死生随你。问我何归，相思而已。<br><br>　　歌毕，天明，生乃出。瑜遂书前曲，命婢持示生。生制《耍孩儿》一曲，暮春同游，命瑜歌之，生拂弦以和之，并附于此。<br><br>　　《耍孩儿》<br>　　老天生我非容易，把俺置入花天月地。欢娱正值少年时，况两人貌美才奇。我便是琼瑶藏中无双宝，你便是紫阳场中第一枝。往古谁堪比？冠世才、风流曹子建，倾城色、窈窕太真妃。<br><br>　　《五煞》<br>　　虽二人、只一身，十分佳、一样齐，<br>　　根如连理花同蒂。琪花瑶草相晖映，<br>　　玉蕊金英付护持。谁知得、真情意。<br>　　博山下深深密约，洞房中悄悄幽期。<br><br>　　《四熬》<br>　　情乍深渐妮亲，头妒交又解携，回头间别三年矣。尔思予两行红粉泪，予思尔几句断肠诗。鳞鸿绝、书难寄。百样相思端绪，万般离况情思。<br><br>　　《三煞》<br>　　可胜叹嗟！椿树倒、痛在心，那堪岸泮严束系。欲重来，奈多修阻不克谐。我的心情，秋冬春夏四时里，恨怨悲伤四字儿。此无聊不在心，便在眉。令那割人肠的花开月白，那更苦人心的燕语莺啼。<br><br>　　《二煞》<br>　　我只道破镜不圆，谁承望去璧重归。诉艰辛、一一从头起耳才闻处肠先断，口未言时泪早垂。相对几声长吁气：哀哀怨怨，噫噫唏唏。<br><br>　　《煞尾》<br>　　此意儿重若山，此情儿融似泥。两人莫负平生志。情粘骨髓刀难割，病入膏肓药怎医？任先生死死，要一处相依。<br><br>　　《尾声》<br>　　如此如此，永由伊。由伊肯嫁情人，殒身做一个风流鬼。休独使崔张、卓司马专美。<br><br>　　自是之后，多会于漱玉亭上。<br><br>　　次夜，生复至，且约以是月中秋，相与践东门之约。瑜允之。<br><br>　　次日，生将辞归，适黎亦回，乃设席以待生。酒至半酣，黎起，举杯谓生曰：“往日时误结丝萝，有乖国法，今思改正。且瑜娘，老夫所钟爱者，不欲外适，恐致相见之难，将求佳婿以赘之。况且子既绊于文林，必历乎仕路，但与瑜娘相呼为兄妹，不亦宜乎？”生听其言，唯唯从命。复以红罗一匹以与生，曰：“劳子远来，无以为馈，聊以表吾违约之过。子其纳之。”生亦受之不辞。宴罢，日暮，生回室，思欲与瑜一会，重申旧约，奈何无间可乘，转辗反复，莫能成寝。既晓，瑜乃命碧桃以罗鳞趾一片并近体一首以别生云：<br><br>　　间别三年始得逢，才逢数日却匆匆；<br>　　一身归去轻如叶，万恨生来重似蓬。<br>　　莫把仙桃轻漏泄，好教云翼早相从；<br>　　向来言约君须记，只在中秋一月中。<br><br>　　生归家数日，复往旧约。及至，不复露身，但寓于佃夫之家，阴使老妪为通情焉。至中秋夜，赏月罢散，俱已醉寝，瑜乃窃开后门走出时生正伫立俟候，忽见瑜至，相与同到寓所。命佃夫抬轿，至海滨。时舟在岸，生乃抱瑜登舟，渡海而东。半月间，始得登岸。其程中所作《八景》，附此：<br><br>　　《兰房寂寞》<br>　　素娥今夜到蟾宫，鹤怨猿悲惆怅中；<br>　　香冷博山人不见，秋风秋雨泣寒蛩。<br><br>　　《花槛萧条》<br>　　绕栏浓艳四时开，都是区区手自栽；<br>　　此生莺花谁自主，故园猿鹤不胜哀。<br><br>　　《仙门夜月》<br>　　惨淡中秋半夜天，相期私出小门前；<br>　　回首见月颜何厚，步未移时泪已涟。<br><br>　　《古道秋风》<br>　　野草寒烟望眼荒，秋风飒飒树苍苍；<br>　　不知此地是何处，怕听猿声恐断肠。<br><br>　　《博浦开船》<br>　　平生不省出门前，今日飘零到海边；<br>　　同驾木兰从此去，鹤归华表是何年？<br><br>　　《扁舟驾浪》<br>　　一叶轻舟鼓浪行，摇摇摆摆几层层；<br>　　也知平日优游好，争奈安从险处成。<br><br>　　《孤掉摇风》<br>　　苦爱风流不肯休，西风吹起浪波流；<br>　　人言舟里黄泉近，终日昏昏怕举头。<br><br>　　《列楼登岸》<br>　　沙白茅黄海气腥，人言此地是丰盈；<br>　　岸头举目非吾土，两泪汪汪别二亲。<br><br>　　登岸之际，忽见仆夫在彼俟候，迎瑜归家。<br><br>　　即至，择日设花烛之会，行合卺之礼。二人交欢之时，不啻若仙降也。乃于枕上共成一词，以识喜云。词名《一剪梅》：<br><br>　　金菊花开玉簟秋，鸾下妆楼，凤下妆楼。新人原是旧交游，鱼水相投，情意相投。----举案齐眉到白头，千岁绸缪，百岁绸缪。顶香待月旧风流，从此休休，自此休休。<br><br>　　自是之后，符氏缉知，具状词告于郡。<br><br>　　时亻卒郡者由进士出身，博学好事，亦重风情案，闻生之才名、瑜之佳誉，勒生与瑜供状词。辂供曰：<br><br>　　伏以不告而娶，固知获罪于圣门；窃负而逃，未免有乖于国法。虽然有咎，未必无因。谨具状由，备陈始末。缘念我祖之妹、我父之姑，早适临高之县，厥姓曰符，厥官曰土，世居临邑之乡。所有孙女，正及可笄之岁；念予小子，先成结谊之盟。自是冰人亲断千金一诺，复兼月老更交礼于双壁。玉镜之台，吾已下矣；芙蓉之褥，余得隐焉。讵念人心不测，天地无常，俄焉时候，倏尔云亡。彼海翁遽然易虑，慕彼千金之值，欺予六尺之孤，弃旧好而结新欢，见小利而忘大义。父心母意虽欲更张，女愿男情粘滞不了，是以犯在色之戒，通知好之私。日盛月新，胶坚漆固，两情难舍，百计无由。万虑千思，惟恐破乐昌之镜；三更半夜，遂窃效桌氏之逃。自博浦而下船，至烈楼而登岸。艰于山，险于水，始克到家；寄诸东，转诸西，未遑宁处。冤家有头债有主，已被告明；官司无党亦无偏，从公勘审。今蒙唤问，所供是实，得罪惟甘。尚冀审缘由，果孰先而孰后；曲成斯美，俾有始而有终。望大人宽宏法之仁，小子遂宜家之乐。生则仰天而祈祷，死则结草以报恩。不在多言，伏乞台鉴。<br><br>　　瑜娘供状：<br><br>　　妾瑜告则不得娶，所以悖理而私奔；观过斯知仁，尚望容情而恕罪。荷申悃、上渎高明。伏念瑜父生母育，忝处中闺，师顺婉闲，谨训内则。先时结谊，以缔好于辜生；近日解盟，复许亲于符氏。欲从乎先进，则不顺乎亲；欲适乎后人，则有于信是以犹豫而莫决，未知定向以适从，三思于心，两端互执。出乎此则入乎彼，理势必然；舍乎利而取乎义，心情方慊。况且符氏粗粗鲁鲁，孰若辜子□□昂昂，泾渭判然，薰莸别矣；难离难合，不得不然。所以月下花前，预许偷香之约；更阑人静，竟为怀璧之逃。驾一苇之仙舟，凌千层之碧浪；渡蓬莱之仙境，抵琼馆之名区。谁想洞房之乐方深，而符氏诬词已下；枕席之欢未已，而府中胥吏来拘。自作自欢，事已发矣；吐情吐实，伏乞鉴焉。尚冀秦台之镜照临，孟母之刀剖析。庶俾一段良缘，始终美满；免丧三分微命，翕剡云亡。夫如是，则妾再生之辰也。谨具厥由，详情乎理。<br><br>　　郡扌卒览毕，以朱笔判曰：<br><br>　　盖闻《易》备三才，贵阴阳之正义；《诗》称四始，开男女之及时。《春秋》著谨始之友，经书重大婚之礼。兹乃彝伦之大，实为风化之原。著于理径昭昭者也；传诸后世，郁郁乎哉！矧今圣化，人物衣冠之盛，不异中州，尚期媲美于鲁邹，岂意犹存于郑卫。切照书生辜辂，初知文墨，略涉诗书，况能怀席上之珍，何患无书中之玉？处子瑜娘，生长富华，性质婉娩，何不韫匮藏之宝，待夫善价之沽？处子瑜娘，生长富华，性质婉娩，何不韫匮藏之宝，待夫善价之沽！却乃逞己私情，污吾淳俗，非独有违于国法，抑且有叛于圣经。揆诸理而罪固难逃，原其心而情实可恕。再照土官黎稠，蠢小黎蛮，野哉羯者，不能修理帏幕，安能制服黎民？矧令背约欺孤，损贫就富，事由其始，罪所当先。原告符氏，猴头曾尾，狼子野心，不能揣己自量，却又夺人匹配。且复捏虚词诬告，欺诳官司，理既有亏，法当坐罪。牵连之人数，各科断于本条。呜呼！一理所存，两端互执。欲断地之符氏，恐开争占之方；欲断之辜生，虑起氵㸒奔之路。是故度以中正之道，宜归父母之家。风流案自此打开，陷入坑从今填满。旷夫怒女，永无间言；债主冤家，大家解结。一惟圣朝之律，深惩荡俗之非。凡诸后生，当鉴前辙。判语已毕，合属施行。”<br><br>　　于是命黎父领之回。先是，二人淹滞囹圄，极情凄惨。乃至判断明白，将使瑜父领瑜前回，二人相语别曰：“妾与君历尽危险，备经辛苦，犹不得遂其美满之情，今日系于囹圄之门，此人之意恶者也。非缘兄，亦不出此。我父又将领妾远回，今夜与君于此，不知明日又在何处也。死则已矣，倘若不死，庶毋相忘于患难之中。”二人抱头大恸，绝而复苏者数次既而，拭泪立会数次，极其绸缪，不觉樵阁日上三竿。女遂自摘其发系生之臂，生亦摘发以系瑜臂。已而，仰天叹曰：“纵今生不得为同室人，亦当死为同穴鬼；纵有死生之殊，永无违背之异。皇天后土，其证之焉！”瑜乃口《沁园春》一阕，歌以别生。每歌一句，长叹一声。满狱闻之，莫不掩泣。歌曰：<br><br>　　夫为妻去，妻为夫死，死又何难？念狼虎丛中，曾经险阻，镬汤狱里，受尽辛酸。有口难言，含冤莫诉，碎了心肠烂了肝，愁杀处，见君尤缧泄，我独生还。----恩情万钟千般，誓死死生生永不单。这三世冤家无解结，一条性命惜摧残！生不同衾，死当同穴，付与符氏冷眼看。须记取，绵绵长恨，天上人间。<br><br>　　女别时，生之婢女以酒送瑜。瑜出一简以付之，使其与生。乃《醉春风》词一曲：<br><br>　　玉貌减容色，柳腰无气力。可怜好事到头非。啾啾唧唧，彩凤分飞。宝瓶坠井，魂招不得。----回头长叹息，血点盖胸臆。乾坤有尽意无穷，惜惜愁愁，嗟嗟叹叹，相思罔极。<br><br>　　瑜娘既出，生亦疏放，而溺于所爱，恩愈厚而情愈深，终日不食，终夜不寐，痴痴呆呆，如醉如梦，动静语默，皆思瑜之心形也。其至精神耗损，容有变色，所为之事，旋踵而忘，不知其与荀情崔魄，孰果先而孰后来。尝作《玉蝴蝶》令一阕云：<br><br>　　憔悴玉人去也，深盟已负，幽怨难招。终日昏昏，无赖无聊。恨如山，重峰叠嶂；悉若线，万绪千条。想娇娘，眼波波深恨，旆摇摇难招----游魂飞散，金钗脱股，玉带宽腰。被冷香残，兰房寂寂，长夜迢迢。僧金迦，倩谁解结？风流案，何日能消？可怜俏玉人何在，风雨潇萧。<br><br>　　又诗曰：<br>　　临风长叹息，好事到头非。一点心难朽，千年愿已违。离鸾终日怨，塞雁几时回？寂寂寒窗下，无言但泪垂。谁想凤和凰，翻成参与商。灯残心尚在，烛冷泪还长。当日同司马，如今似乐昌。相思成痼疾，自觉断中肠。<br><br>　　瑜娘自归之后，黎幽之冷室，使之自尽。瑜终日独自悲吟，欲殒命，然以未得与生决别，尚不能忍，乃作哀词八首以吊云：<br><br>　　暗室兮寥寥，长夜兮迢迢。欣欢兮今何在，天涯兮亦何遥。愁频结兮不能消，魂已飞兮不能招。风流债兮偿未了，鸳鸯颈兮何时交。<br><br>　　妾心兮悲又悲，皇天兮知不知？想思兮此际，相见兮何时？雁儿东去，燕儿西归，镜已分兮钗已离。心盟有在兮君应不违，灵神作证兮吾将谁依？在天愿作兮比翼鸟，在地愿为兮连理枝。天地兮无穷尽，此情兮无绝期。<br><br>　　日在兮青天，鱼在兮深渊。天与渊兮悬何切，我与君兮合无缘！不怨父兮不怨母，不怨人兮不怨天。但怨红颜多薄命，倚门长叹泪涟涟。<br><br>　　幽室无人兮与鬼交亲，微喘苟存兮与鬼为邻。愁眉兮终日颦，幽恨兮几时伸。誓此生兮不惜身，即与子兮合其真。生当为兮同室人，死当为兮同穴尘。<br><br>　　春风桃李兮今何在，秋雨梧桐兮增感慨。填不平兮美满坑，偿未了兮风流债。香罗重解兮何时，佳期已失兮难再。<br><br>　　百年伉俪兮一旦分张，覆水难收兮拳拳盼望。倘若不遂所怀兮死也何妨，正好烈烈轰轰兮便做一场。莫教专美兮待月西厢，何心偃仰兮苦恋时光。树欲静兮风不休，梗欲停兮波不流。海纵柘兮心尚在，石虽烂兮情犹存。于今堪叹亦堪悲，无缘佳期不到头。甘向牡丹花下死，便为情鬼也风流。<br><br>　　只为君情兮苦牵缠，遂使今日兮受斯愆。窃负而逃兮真可慊，缧绁而拘兮犹可怜。父兮母兮不相见，只兮弟兮不相捐。与其苟生于人世，孰若饮恨于黄泉！<br><br>　　词成，黎以公干之县，祖姑乃窃开纵瑜潜而出。<br><br>　　时生家仆来探访消息，瑜乃出一简付之，命遗与生。生拆视之，不觉放声大哭。其书曰：<br><br>　　妾与君自交会以来，殆始四载于斯矣。吾兄使妾眷恋之心始终弗替，绸缪之意生死弗改。瑜月下之盟，口血犹未干也；灯前之语，德音尚在耳也。妾拳拳是念，切切惟思，未尝一日而去怀，惟冀与子偕老而已。曩者中秋之行，始得遂志，自谓可以驯至百年而不负，灯前月下之心遂矣。奈何无知恶小切齿，在州构成官讼，遂至钗分镜破，簪折瓶沉。父母恶之，乡人贱之，臭秽彰闻，闺门骈笑，良可悲夫！妾今幽居别室，风月不通。正欲自尽也，则恐自经沟渎，人莫知之；正欲苟存也，则将何面目去见父母？是以犹豫未决，思欲与子一诀而后捐身也。呜呼！百年伉俪，一旦分张；千载佳期，时难再得。想迎风待月之时，握雨携云之会，其可得乎？吁！不可得也。此妾之所以长叹深悲者也，所以饮恨长逝者也。妾所以作哀词录之以奉呈焉，以表生死不忘之志。瑜泣血谨书。<br><br>　　生览毕，忽焉如有所失，乃作《嗟嗟凤侣》六章以自广云：<br><br>　　嗟嗟凤侣，在天一方。思之不见，我心孔伤。<br>　　嗟嗟凤侣，在天一涯。思之不见，我心孔悲。<br>　　嗟嗟凤侣，非梧不栖。胡为乎哉，一东一西。<br>　　嗟嗟凤侣，非竹不食。胡为乎哉，一南一北。<br>　　嗟嗟凤侣，遭幽囚兮。一日不见，如三秋兮。<br>　　嗟嗟凤侣，落樊笼兮。一日不见，如三秋兮，<br>　　使我心忡忡兮。<br><br>　　生即日促装兼道而行，直抵黎之左右潜居焉。使人以密告祖姑。祖姑密以告瑜。瑜闻生至，思得一见而无由，乃作《首尾吟》二律以馈生云：<br><br>　　生不从兮死亦从，天长地久恨无穷----玉绳未上瓶先坠，全轸初调曲已终----烈女有心终化石，鲛人何术更乘风？拳拳致祝无他意，生不相从死亦从。生不相从死亦从，吁嗟好事转头空。睽违已似河边柳，偶得全凭塞上翁。幽香未消幽恨结，此身虽异此心同。拳拳致祝无他意，生不相从死亦从。<br><br>　　辜生是日又得此诗，越加忧惨。知瑜以死相许也，乃溺恨燥肠作赋，名曰《钟情》，密以馈女云：<br><br>　　予自与卿交合之后，悲欢离合，莫不备经。然后知吾二人钟情之至，亘古至今，天上人间所未有者也。自前寓此，仓卒并日，埋身晦迹，一月余矣。思与子一会，以叙往昔之好，以成往昔之盟，以谐往日之愿，以践往日之言，不可复得，可胜叹哉！近得子所作《首尾吟》二律，感伤悲戚，怨恨凄惨，且以见吾子之无二志矣。读之再三，感之不已。呜呼！不知何时复得相见也。兹不揆愚鲁，强写情怀，作成鄙赋一篇，名曰《钟情》。夫情所钟者，皆吾与子经历之所履也，不待赘言已可知矣，然未有不因言而见心者也。吁！韩子所谓‘物不得其平则鸣’，岂虚语哉！今因人便，敬述谬作以寄吾子，希吾子其采子。虽然，文华虽工，无补于事，要在践言耳。同生死人辜辂拜献赋曰：<br><br>　　心动为情，与生俱生。蕴之而为至中之德，发之而为至和之声。至微至妙，惟纯惟精。因乎万物之感，故有二者之名。叹夫人之所禀虽同，我之所钟独异。非忧惧之切心，匪爱恶之介意。杳杳焉莫究其由，茫茫焉莫窥其际。但见感乎物，应乎中，触于目，着于躬。乾旋坤转，吾情之无穷也；日往用来，吾情之交通也；春风和气，吾情之冲融也；骤雨浓去，吾情之朦胧也；泪之洒然，气之嘘然，吾情之所以如山如峰也。然一身之有限，而万状之无涯。既而乐之，乐忽变而哀，情之所钟，为何如哉！察其所由，源源而来。想其月明风清，寂无人声；兰启矣。情人止矣。尔乃一气潜消，两情不已；贯两玉而一串，洽两身而一体。岁羽岁羽〖焉焉猗猗焉，不啻乎凤之和鸣、枝之连理也。虽文萧之绊彩鸾、三郎之幸妃子，天下钟情之乐，又岂加于此哉！至若子规声若秋闺夜雨，人既归兮，臂既解兮，尔乃恨结于心，愁塞於眉、嗟赤绳之缘薄，叹鳞雁之音稀，肃肃焉，切切焉，奚啻乎雁之失群鸾之分飞也。虽溺爱之荀情、多情之崔魄，天下钟情之苦，又岂有加于此哉！鸣呼！噫嘻！吾之与之，交情之至，此於此矣！<br><br>　　方跨粉墙，游洞房，待月明，窃仙香，赶云雨之幽会，期天地而长久，此情之钟于乐之一也。及其辞阆苑，归琼馆，赴佳期，望穿眼，念日月之流迈，伤春景之不返，此情之钟而为若之一也；及至久别而相逢，久窒而复通，携琴以遂相如，举案以待梁鸿，此又情之钟而为若之一也。讵意事发入于公门，身居于囹圄，埋尤剑於狱中，分明镜于江浒，此又情之所钟而为苦之一也，情兮情兮，钟情立此当何如！乐极衰生，言既不虚；苦尽甘来，方岂我诬？悼往者之不可救，念来者之犹可图。望赵卿之返璧期合浦之珠还哲此心兮，生死不殊；誓此情兮，生死不逾；身虽异处，情非二途。卿其我乎？我其卿乎？钟情这赋，止于如斯，复何言之可言仍从而歌之曰：乾坤易尽兮，情不可极。云雾可消兮，情难释江海可量兮，情难测。情之起，先天地无地无始。情之穹后天地无终。微此人兮，吾谁与同？微此情兮，吾何以终？<br><br>　　瑜览赋毕，不觉失声大哭。既而，援笔修书一览以答生云：<br><br>　　同生死人妾瑜试泪含涕，谨布心声，特令便人代为申达微意，以渎情人辜兄：妾惟悲欢相继，虽事势之必然，生死同途，人情之至原。皇上后土，鉴一生无二之心；霜竹雪梅，乘万古不移之节。春情如海，永不枯干；盟誓若山，何由转动。但惹---短短，特在人亡，空垂首于九原，枉分身于两处，为此悲耳，岂不哀哉！妾今在幽房，何殊地狱。吞声哽咽，绝如泣血之子规，顾影悲吟，恰似失群之孤雁。欲苟延性会，亲却不后；将殒灭生身区兄又不至。伤心积恨，岂止一端：残喘微躯，惟欠一死，感兄不弃，幸轻百里而来询：嗟妾无缘，不得一朝而朝见室迩人遐怀恨焉；月缺花残，实可伤也。近得情书飞坠，华翰傅来，别亮新奇，凄凉惨切，备尽悲欢离合之状，极夫风流慷慨之言。蹙额开缄，含泪披读，泄胸中之苦趣，开笔下之陈言。奈何纸短情长，未免言穷意并，伏乞采之，实为幸也。<br><br>　　黎归，闻其母纵瑜，大怒，愈加禁锢，节其饮食。生潜往月余，不----通其消息，愈加忧快。然赖祖姑时加问，且命生姑留于此，因便窃发。<br><br>　　又月余，值黎岳父之诞辰，黎偕其妻俱往之外氏。是夜，祖姑乃穴墙纵瑜而出，命佃人舁之，随生东归。数日至家，再设花烛之宴，重誓山海之盟。生乃命婢把酒，与瑜共饮。欢甚，生口占一绝以侑女云：<br><br>　　经霜松柏愈森森，足见平生铁石心；<br>　　今夜灯前一杯酒，故人端为故人斟。<br><br>　　瑜接卮，亦吟一绝以答生云：<br><br>　　经霜松柏愈苍苍，足见平生铁石肠；<br>　　今夜灯前一杯酒，故人端为故人尝。<br><br>　　瑜复酌酒，再酬生云：<br><br>　　经霜松柏愈班班，足见平生铁石肝；<br>　　今夜灯前一杯酒，故人端为故人谈。<br><br>　　瑜接卮，亦吟以复云：<br><br>　　经霜松柏愈青青，足见平生铁石盟；<br>　　今夜灯前一杯酒，故人端为故人倾。<br><br>　　瑜归之后，祖姑乘间劝黎，因许瑜归宁。祖姑密使人报生如，夫妻遂备礼起行。既至，俯伏请罪。居月余方归。瑜娘孝敬其姑，恭顺其夫，待姊妹以和友为先，遇仆婢以恩惠为本。一家内外，无不敬之。机杼之精，剪制之巧，为一时之冠，时誉翕然称之。暇日，则与生吟咏。厥后生掇巍科，偕老百年，永终天命。<br><br>　　玉峰主人与生交契甚笃，一旦以所经事迹、旧作诗词备录付予，今为之作传焉。既成，乃为之赞曰：<br><br>　　伟哉辜生！卓冠群英，玉质金声。懿哉瑜娘！秀出群芳，国色天香。日秀日芳。今古无双。可羡可嘉，千载奇逢。意密情浓，成始成终。洋洋美誉，流播乡闾，莫不曰善。斯色斯才，生我琼台，猗欤休哉。玉峰主人，笔力通神，相像写真，作此传让，传之天涯。<br><br>　　玉峰主人庆生诗：<br>　　几回离合几悲欢，如此钟情世所难；<br>　　雪冻不催松落落，飞蛾难掩月团团。<br>　　丰城龙剑分终会，合浦明珠去又还；<br>　　从此玄霜俱用尽，好将诗句咏关关。<br><br>　　俟轩陈隐公诗：<br>　　好将诗句咏关关，青鸟何妨再探看；<br>　　无可奈何风大急，似曾相识月团团。<br>　　画蛇笑彼安蛇足，失马知君得马还；<br>　　好把风流收拾起，早携书剑上长安。<br><br>　　玉峰主人结：<br>　　早携书剑上长安，莫恋人家岁月长；<br>　　金榜题名千古旧，布衣换却锦衣还。