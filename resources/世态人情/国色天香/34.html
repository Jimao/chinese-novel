散人乃神仙者流，性喜寒，为人洒落，绝无渣滓。四友中独与清虚交契，甚不值于丽香，而于玄明，则淡淡相安而已。<br><br>　　一日，玄明方出游，丽香俟于墙阴，犹未相接，而清虚先生摇丽香之肩而问曰：“玄明今夕来否？”曰：“未也。”曰：“子惯为玄明影射。”曰：“玄明家于东海，其来也逾万山，渡长水，所至之地，一草皆辉。某生于斯，长于斯，进不能前，退不能后，所知者不过撮土之区耳。而玄明之来否，安能逆睹哉？”清虚不悦，乃使人捉散人至。散人遣其仆霰子先报曰：“奈将六出矣。”<br><br>　　顷之，前呼后拥，结阵而至。如衔枚疾走，不闻行声。见者皆凛凛伫目而视。玄明知之，中道而避。清虚以为得计，狂荡不能自禁。<br><br>　　丽香垂首斜欹，若有怒意，嘘气成雾，直浮青霄。玄明知之，乃乘呼挺身而出，与飞白相对。飞白亦仰视玄明，辉光相荡，似有争意。玄明让曰：“吾二人者，不择富贵。而子入长安，贫者蹙额，何不仁也！且自古田土不择高下，虽不洁地亦委身亲之，何不义也！人皆上进，而子独甘下贱，虽公庭之前，万舞自得，何无礼了也！辱泥涂，投井壑，而庭除之前每见侮于童子，何不智也！积厚如山，夸耀于世，方见重于人，人皆称赏，而略受温存，去不旋踵，何不信也！某之所以避子者，诚不屑见子耳，岂有所畏哉！”<br><br>　　飞白乃回首应曰：“子真蟾蜍耳！胡不自鉴，敢与某比？某之术，倏然而灭，倏然而成，清虚且让吾之神；剪发不足以尽巧，飞絮不足以象容，丽香且让吾之色。子何人也？昭昭者未几，而昏昏者继至。安能若某之所至，旁烛无疆，孙康得以夜读，李得以擒吴，伟烈照辉，举世称瑞，岂不压倒元白邪？”<br><br>　　清虚因二人凛色交射，各争容彩，乃与丽香从中解纷。散人笑曰：“玄明以满足自恃耳！”<br><br>　　玄明亦笑曰：“飞白以撒泼自放乎！”丽香曰：“二公之才，皆皓皓乎不可尚者，正相映以扬休光可也，而乃争高下间哉？”二人感而谢焉，遂为莫逆友。自是宇宙重光，皆二人力也。<br><br>　　后散人遇词客于庭中，客曰：“想公久矣。公能爽吾愤耶？”散人不应。客怒，令童子扫其党而烹之。散人知不免，乃投于鼎镬，尸解而去。时玄明在上，丽香在前，而清虚往来于左右，皆不能挽而留也。