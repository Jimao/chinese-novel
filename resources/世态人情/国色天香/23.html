时海宇奠安，民物康阜，祥光拱瑞，文学联辉，而崇尚风情雅义者，此时为最。赵州有李生名峤者，字巨山，父岳，任浔州刺史，母赵氏怀孕时梦神人遗双笔而生。九岁能属文，年登二八，而神气英杰，有清高绝尘之姿，有温柔雅淡之态，平易之中涵蓄无穷，真乃无瑕之白壁，出世之丰采，平生不常有者也。且性敏学博，善于诗赋歌调，非天挺人杰者乎！惟目盼者而倾心爱慕，咸欲纳交而不可得焉。<br><br>　　有赵州栾城县姓苏者，名易道，字子游，父贤，任凤阙舍人，母林氏怀孕十二月而生。年弱冠时，貌亦卓雅，赋诗倒三峡之狂澜，议论惊四筵之雄辩。时因访亲，往赵州经过，途遇得睹而切慕之，奈何难以相契，抵家之后常注心目，瞻仰至极，每怀吟风弄月之思。秋日无聊，独吟一律以自纪云：<br><br>　　虚庭空翠古秋光，倏忽人间一夜长；<br>　　零露滴开黄菊冷，西风吹散芰荷香。<br>　　孤灯挑尽难成梦，横笛传声易断肠；<br>　　遍倚高楼人不见，寒山月色共苍茫。<br><br>　　又继之以倦，作寻芳词一阕云：<br><br>　　梧桐泣雨，滴作秋声，小院闲书永。木叶飘黄，正是恼人时候。夜悠悠，心耿耿，懒拈兰麝烧金兽。卷帘儿，正凭高望远，几回翘首。见愁颜满面，瓦盏金钟，珍珠红酒。半醉醒来，此恨依然还在，泪滴秋衫招舞袖。寒肌弱体仍消瘦，这情怀诉与谁，问君知否？<br><br>　　既而秋去冬来，天寒地冻，雪滚风生，独坐孤眠，寂寥殊甚。正纳闷间，忽有赵州人姓杜名审言，字必简，原籍湖广襄阳人，祖饮，任赵州刺史，遂世居焉。素有雄才丰雅，长于吟咏，时往栾城县公干，因借宿于店，会道于途。请入中堂。问其姓名、居地，宰鸡为黍以待之。与之论及世故，见其英杰超雅，亦重风情，询曰：“贵州有李生名峤者，公曾会否？”<br><br>　　言微笑而答曰：“是予之表弟也。先生何以会之？”道曰：“前因访亲，路经贵州，途次相逢，盼想英容，至今不暇，但未知其人心绪如何？”言曰：“丰姿则超越绝尘，高出于斯世。论才思，则挥毫赋就，驰骋于古人。士君子咸见重焉。”道曰：“美则美矣，奈何云山阻隔，无以相逢。”言笑：“容生回家偕彼来拜，可乎？”道致恭而谢曰：“诚如是焉，犬马当报。”遂口占一歌云：<br><br>　　相思几夜梅花发，瘦影横窗月初白；<br>　　帘外谁来扣我门，开窗乃见风流客。<br>　　密意难传今有托，眉头清泪都弹却；<br>　　一夜相逢百夜心，饮余对月频斟酌。<br><br>　　歌罢，成一绝以戏之：<br><br>　　梅有香兮菊有芳，栽培总不属刘郎。<br>　　东风欲借吹嘘力，只恐枝头不放香。<br><br>　　道叹曰：“以梅菊比人，以刘郎比我，以东风比己，真可谓吟咏者矣。”越日告别，道以色绢二端，京履一双赠之。谦辞再三方受。仍置酒饯别。<br><br>　　言抵家，闲步峤馆，将前事备述。峤悦然有偕行之念。<br><br>　　越数日，言与峤同具嘉光绢二端，绒包二幅、京履二双、罗帕二方，命仆随行，径投栾城来拜。道知，整衣出迎。见其色类潘安，温而柔，和而雅，实盖世之英贤也。峤盼道丰标拔萃，纯厚超群，细而沉，清而淡，诚亘古之君子也。遂延入高轩。达礼接谈之际，道喜容舒畅，勃然踊跃，顾盼无暇。二人将赍仪恭献。道曰：下顾足矣，敢纳厚赐乎？“谦让拜领。遂设香醪，列珍馔，极度丰盛，峤见礼仪周密，答问恭敬，有缅想之怀，道盼峤风情秀逸，悬切慕之私。<br><br>　　日暮，峤与言告别，道款留甚殷，遂止之，临夜，筵散，迎入书馆但见琴书悬架，香喷金猊，藤床绣幕，珊枕暖衾，峤曰：“闻先生老于诗学，迢迢良夜，见教可乎？”道答曰：“鄙陋庸才，不堪上闻。”诘甚，遂吟一绝：<br><br>　　对看风月一帘间，杯酒今宵莫放残。<br>　　千里有缘须共醉，明朝且莫唱《阳关》。<br><br>　　峤曰：“字字铿锵，句句清奇。”道笑曰：“勿哂足矣，何劳过羡？”二人款叙更深，不觉樵鼓四余，言辞就寝。峤灯前卸冠挈□，微露玉骨冰肌，浑白壁之无瑕，恍琏瑚之新琢。道目触感怀，惶惶有失，趑趄然而隔宿也。<br><br>　　越日，二人又告别，道挽手而止之，曰：“敝处有景，名曰涧浦，水秀山奇，四时花草，各逞其丽，苍松翠竹，古柏琼枝，足以玩目适情。若不见弃，同与一游，可乎？”峤曰：“既有佳景，再停一日何妨。”<br><br>　　次日，命仆具壶觞，邀二客同往观焉。遍历佳景，并履岩岸。言曰：“胜会不偶，二公俱优文墨，可无一言以记之乎？”峤曰：“百木凋零，梅香独喷，请以梅为题。”道先吟曰：<br><br>　　玉骨冰肌绝点尘，岁寒心事寄何人；<br>　　当时不做东君伴，肯与风流赠小春。<br><br>　　峤曰：“子建以七步成诗，公不侍七步而成，过于子建多矣。”道曰：“献丑！勿讶！”峤曰：“岂不涉于戏乎！予当一和之。”吟曰：<br><br>　　玉容清致出风尘，更有余香取可人；<br>　　万紫千红都让后，陇头先放一枝春。<br><br>　　峤诗既成，复顾言曰：“吾二人既咏，表兄何默然而已？”言曰：“二君以梅为题，我意不欲如是也。”即成一律云：<br><br>　　漫携竹杖与芒鞋，笑践天台顶上来；<br>　　野鸟不惊闲习惯，白云长共赏山杯。<br>　　怪岭千层峰耸翠，帘前一带水萦回；<br>　　满天风雨谁收拾，折得梅花两袖回。<br><br>　　道畅然亦成一律云：<br><br>　　帘前景致闻今古，载酒冬游莫话迟；<br>　　赖有云山同意趣，岂无梅菊共襟期。<br>　　天将好景留人玩，我把风流拉故知；<br>　　胜概尽堪重拭目，教人何不强题诗。<br><br>　　又奉酒，醉吟一律云：<br><br>　　凭君满酌酒，听我醉中吟；<br>　　客路如天远，侯门似海深。<br>　　夕阳侵古道，白发恋颜新；<br>　　惟有人间事，须弘济物心。<br><br>　　或谈笑，或吟咏，不觉红轮西坠，杯盘狼藉，乃起而归。<br><br>　　行至城半，峤容含洞口之桃花，脸衬九重之春色，启绛唇，就途以拜别。道答曰：“不厌草舍，更以一宿，何如？”峤曰：“固所愿也，但恐贻父母之怀。”道闻其言，不敢强留，遂遣仆驰家问老夫人取云绢一匹、朝履二双、川扇四握。须臾，仆赍物至，亲贡之。二人力让不止，方受。乃趋步送别。回家，叹曰：“杜子诚有信之士也，若得此子相契，心愿足矣。因调《踏莎行》词一阕以娱情云：<br><br>　　春暖征鸿，秋寒归雁，何时再得重机见？闲情俱赴水东流，怪天下与人方便。新恨重添，旧愁难辗，寸心愈报千年怨。不如昨夜莫相逢，山窗寂寂空庭院。<br><br>　　夜深，展转思慕，又口占一绝云：<br><br>　　寒更承夜永，凉夕向秋澄；<br>　　离心何以赠，自有玉壶冰。<br><br>　　道自别峤之后，朝夕企慕，无时不释于怀。越数日，与仆乘舟往赵州回拜。及登岸，辏遇言乡回，挽手问曰：“公来何事？”答曰：“敬来叩拜，今又值逢，正所谓‘天遣香阶静处逢，’诚此之谓矣。”言遂延人中堂，设宴西轩相款。次日，同往李峤馆内来拜，不遇。道入其书轩，见满架经书，卷插牙签，壁悬焦尾，画挂孤梅，遂援笔题诗于轴而返。诗曰：<br><br>　　十分春色十分香，不属东君与主张；<br>　　谁画一枝同玩赏，夜来引月到纱窗。<br><br>　　峤至晚归家，其仆告曰：“适有一先生同杜官人来拜，不遇，其人题诗于梅轴而去。问其姓名，笑而不答。”峤曰：“人物何如？”仆曰：“标格英伟，神气异常，有清高绝俗之规模，风流慷慨之气象。”峤未解意，视其字迹，曰：“何人如此之狂妄也？”少顷，一价持柬而至，峤开视之，乃道诗也：<br><br>　　世间会合总由天，千里携琴访少年；<br>　　寂寂山窗人不见，一堆黄卷带牙签。<br><br>　　峤曰：“你相公来几久矣？”价曰：“到此两日矣。”峤笑曰：“画中之诗，谅必苏兄所作也。”遂留价和诗，附答诗曰：<br><br>　　两地睽违各一天，寻渭问息亦多年。<br>　　今朝正是相逢日，却在人间弄酒签。<br><br>　　价回，将书递上。道见此诗，喜不自胜，风云之志顿释，花月之怀益增。次日，峤整衣来拜，兼具柬请。见道醉卧于花阴之下，不欲唤醒，乃题《醉花阴》词一阕于壁间，投柬而去。词曰：<br><br>　　孤馆沉沉愁永昼，无奈春寒透。时节欲黄昏，洗盏提壶，饮尽千杯酒。曲肱醉卧疏篱后，有梅花盈舞袖。梦里暗生香，好个人来，试问君知否。？<br><br>　　道醒，见此词，认其字迹，知峤所作。又检视简贴，恨不得与峤相会。因作诗一首，遣价送与峤云：<br><br>　　十分消瘦减春光，有恨难除觉夜长；<br>　　酒盏未倾心已醉，花阴高卧梦中香。<br>　　孰开竹户迎仙客，谁扫苔阶待玉郎；<br>　　去后始知君有意，漫题佳句在东墙。<br><br>　　峤见诗，面仆掷地，曰：“我非有他意，苏兄何诬人也。”仆回告知，道叹曰：“梧桐之拳拳，不足以至凤凰之喈喈。”<br><br>　　次早，峤仆来催请，道托故不往。正纳闷，见书轩之西有一幅画凤，遂题一绝于上曰：<br><br>　　几回飞梦绕高冈，吹出秦楼夜月腔。<br>　　凤鸟不来徒自悼，悲歌一曲断人肠。<br><br>　　自此之后，峤有不悦于道。请不来，约不至。道无如之何，将此情以告言，曰：“生托身门下，将及半月矣。所来实为令表弟故也。夫何向日来拜请，见生醉卧于花阴之下，乃题诗于壁间，投简于几上面去？生醒来见诗并柬，自谓属意于已，因作一律以戏之，复乃面仆掷诗于地曰：‘何强诬人也！’后请而不来，事有参商。无可奈何，只得归矣。”言止之曰：“公既为李子而来，今不见答而去，则后会难期，徒事远劳也。况好事多磨，俗非谬语，人情反复，理固有然，子何不察？不若暂延数日，待弟少暇，请他与公饮别，然后而归，则今日赴合虽离，而后会之期可约。”道遵依，乃暂止焉。因调《醉东风》词一阕：<br><br>　　津渡难经历，江山非咫尺。几回无路可追寻，思思忆忆，今偶相逢，这番会面又无消息。低头长叹唧，洒泪点胸襟，可怜好事竟参商。闷闷愁愁，风风雨雨，何时是得！<br><br>　　越二日，不意道父遣价特来促归。言及设筵，召峤与道饯别。及至，礼毕，道曰：“贤弟如何无情？”峤曰：“何以见之？”道曰：“向日遗书于子，而对价掷地，非寡情乎？”峤曰：“焉敢如此。乃盛价诬言矣。”道知其掩饰，遂不与辩。三人畅饮。酒至半酣，言曰：“今日无可为乐，予表弟最善歌，请以作兴，可乎？”道曰：“可。”峤曰：“何诗可歌？”言曰：“《鹿鸣》、《南山》，不必歌也。贤弟可自制《阮郎归》一曲，甚妙。峤承命而歌曰：<br><br>　　喜看行色又匆匆，传杯莫放空。珍珠滴破小桃红，明朝又复东。催去棹，速归篷，梅花两岸风。月明窗外与谁共？相思入梦中。<br><br>　　道见词清而圆，婉而亮，侧耳之余，尘气尽扫，信奇才也。宴罢，道辞别。言具潮纱二匹，牙美人一座，峤具色绫一端，广葛一匹，徽扇四把。二人恭贡，道谦让再三方收。临舟之际，各有不忍舍之意。遂作一律并《如梦令》词一阕以别峤焉：<br><br>　　双泪樽前别玉郎，东风何处送归航；<br>　　月明篷底江风发，梅压枝头两岸香。<br>　　密意却从流水去，幽怀只望老天偿；<br>　　来朝归却都城市，水远山高几断肠！<br><br>　　又词曰：<br>　　托迹重门深处，引起春情愁绪。<br>　　轻云薄雨难成，佳会又为虚语。<br>　　归去，归去，寂寞良宵虚度。<br><br>　　峤见道有眷恋之切，亦增感慨，遂吟五言一律以答焉：<br><br>　　银烛吐青烟，金樽对绮筵，<br>　　离堂思琴瑟，别路绕山川。<br>　　明月隐高树，长河没晓天。<br>　　悠悠岐路去，后会在何年？<br><br>　　言见二人惆怅不已，亦作五言一律云：<br><br>　　相见楚天外，梦绕楚山吟；<br>　　更落淮南叶，难为两地心。<br>　　衡阳问人远，湘水向君深；<br>　　欲逐孤航去，茫茫何处寻！<br><br>　　三人留恋至晚而别。道抵家，慰安父母，默归书馆。又见尘蒙几案，愈加郁闷。终日惶惶，如有所失，经史无心，惟寻便与峤相会。<br><br>　　一日，偶有赵州人来，道询知，即附一诗与李峤。其人回即送与峤。峤拆视之，不忍释手。诗曰：<br><br>　　冬冷山头树拂云，布衾难暖梦难成。<br>　　寂寥夜夜浑无伴，空有梅花衬月明。<br><br>　　既而，冬去春来，鱼沉雁杳，又作一绝并《一剪梅》词一阕，遣价送去与峤。诗曰：<br><br>　　红满枝头绿满陂，恼人天气正斯时；<br>　　寻花无奈香街远，望柳多嫌烟径迷。<br>　　密意难凭莺燕诉，幽情谁许蝶蜂知；<br>　　何人为我传消息，未赠黄金且赠诗。<br><br>　　词曰：<br>　　花有清香月有阴，花影重重，月影沉沉。相思无语只狂吟，愁也难禁，恨也难禁。----欲托焦桐诉此情，未遇知音，难遇知音。何时密意共情深，金也同盟，石也同盟。<br><br>　　峤见仆至，甚喜，询及相公起居安泰，遂拆封读之。及知道心意甚坚，即和诗一律并绝句以附答云：<br><br>　　倚栏偷泪湿花枝，一日思君十二时；<br>　　辗转竹床春梦短，高烧银烛夜眠迟。<br>　　心投金石人难识，意托焦桐我自如；<br>　　一段好怀无可诉，彩毫题就断肠诗。<br><br>　　又绝句云：<br>　　花自舒红柳自青，上林春色又妆成。<br>　　于今酿得真珠酒，来共花阴酌月明。<br><br>　　道见仆归，拆开得此佳句，自谓陈雷之义可踵，鲍管之交可继，奈山川阻隔，切切难合，鸟啼花语，每愁岁月之易迈；物换星移，又恐光阴之虚度，乃调《西江月》云：<br><br>　　记得当初会唔，徒劳千里移琴。<br>　　今朝遗我羽林音，却是多情有分。<br>　　又值风柔寸重，何堪屐矮泥深。<br>　　这回无路可追寻，只恐花飞散影。<br><br>　　一日，有崔生者，名称，字安成，亦居宦裔，与道甚契，来拜。款叙间，忽见壁上有《西江月》之词，寻思良久，曰：“此词固佳，似有闲情未遂之意。”道以实告之。融曰：“此奇遇也。何不图之？”道曰：“心绪恍惚，无计可施。兄有高见，请以告我。融曰：“借言赵州师，此决就矣。”道得其言，大悦，设馔畅饮而别。<br><br>　　次早，告于父曰：“闻赵州出一名师，欲往求教，可乎？”父曰：“份所当然，何必告我。”道得言，益增欣慰。越二日，即整琴剑行装，遣仆前往赵州。<br><br>　　及至，先拜杜审言，曰：“余离贵州有名师，特来请教。”言答曰：“有。”道曰：“何姓何名？”言曰：“姓林，名子山，字汝重，其人精研五经而老于《春秋》，诚儒林中之翘楚者也。今于本州设馆，从游七十徒，表弟亦在列焉。况兄又治《春秋》，从之岂无所益耶？但未知贵馆在何处？”道答曰：“才到，未曾有定。”言曰“若然，吾有小轩，近在邻间，僻静，最堪寻绎，倘若不弃，可居于此。”道大悦，遂往居住。<br><br>　　越一日，峤衣冠济楚，来拜。各诉间阔之情。道此时不能自警，就挽抠求欢。峤勃然变色。道曰：“子之言词，何不相顾耶？”峤曰：“何谓也？”道曰：“子前者遗书于我，一者心投金石，二者意托焦桐。今又如是，与诗大相背矣，非不顾而何？”峤曰：“前诗聊以兄愁，岂有他哉！”道曰：“然则谓肠断者，何事？”峤含羞不答。眉黛交红，即辞而去。自是不临书馆。<br><br>　　道无可奈何，朝暮长叹而已。言知觉，往视之，见其颜色清减，饮食俱废，恐其成疾，乃谓曰：“兄谓择师而来，夫何流连至今，亦已久矣，并不见施行，何也？况槐黄在即，当思际会风云，以拾青紫，大事不图而慕一少年以成疾，此非大丈夫之所为也，当速改之。”道闻言，愕然惊觉，汗流浃背，拱手谢曰：“兄乃金石之言也。”<br><br>　　明早，备贽，往拜林子山为师。不意又见峤搬移书箧行囊，在小轩居宿，接近道馆。此时前怀复奋，愈加精神恍惚，思慕之心，又能禁耶！窃喜曰：“天意果从人愿，今番不愁不谐矣。”隔日往拜，但见李峤之情顿异，似无相识之意，前事全然不提。道悒怏而归，复添懊闷。<br><br>　　明早，峤来拜，见道拥衾而卧，未醒。峤就床而坐，检几上文章朗诵。道俄然惊觉，见峤坐于床前，手足俱震，恍惚未定。少顷，方启言曰：“贤弟来几久矣？”峤答曰：“半晌矣。”随又执之求欢，峤不从而去。再三呼之，不止。当此之时，心如刀剜，乃作一绝，遣价送去。诗曰：<br><br>　　几回辜负阮郎来，怪杀桃花不肯开。<br>　　一种春心难顿放，百年情意可成灰。<br><br>　　峤见诗，微哂。后二日，复来拜道，言曰：“昨承佳作，感荷良多。但白雪阳春，难为和耳。”道曰：“木桃琼瑶，敢望报乎？”言语颇顺。道乃进前。抱之求欢。正在犹豫之间，闻窗外足声，遂释，乃仆捧茶而至，竟然又别。道曰：“莫怨无情，但以少年不解世事。”亦不甚校，乃于壁间题诗一绝以自警：<br><br>　　十处寻芳九处空，花前泣雨洒东风。<br>　　不如收拾春心绪，频对青灯一点红。<br><br>　　时值春初，道以桃李为题，遂书一绝于先生馆中壁上：<br><br>　　桃红李白两三枝，门墙初试未成时。<br>　　东君领得芬芳去，化作春风次第枝。<br><br>　　先生见诗，问：“是谁人而作？”诸子答曰：“苏易道所作也。”先生叹曰：“学既渊源，貌亦卓雅。此子他日取青紫如拾草芥矣。”由是诸生咸敬重焉。而李峤复加爱厚如初。时值讲书之际，或以目视。或以言挑，彼此皆有顾盼之怀。一日，先生设宴以待诸生。峤含笑而言于道曰：“兄平日不多饮酒，今日有百杯之量耶？”道戏答之曰：“座上若有一点红，斗筲之器饮千钟。”道知峤有复爱之意。次早，遣价送诗云：<br><br>　　柴门寂寞锁松萝，孤馆无聊奈君何；<br>　　三月雨声长不断，一年好景竟如何。<br>　　不求故旧情怀好，空忆人龙想像多；<br>　　野鸟不知人意思，时窗外放声歌声。<br><br>　　峤得此诗，叹曰：“苏兄何不知音？君子以文会友，何重于此乐乎？遂和一律附答云：<br><br>　　春愁难解似藤萝，仔细思量奈若何；<br>　　百岁心期还未馨，一年光景又空过。<br>　　游蜂戏彩牵情重，浪蝶寻香苦恨多；<br>　　独坐山空人寂寂，数声啼鸟隔林歌。<br><br>　　峤自和诗回答之后，一日步出馆门，遇道经过，请人书室，对坐，曰：“尊兄为何久不下顾？”道曰“子绝我甚，来亦何补？”峤曰：“未尝有绝于兄也。”道曰：“余自遇贤弟之后，自谓可踵陈雷之后迹，管鲍之骥尾，故魂魄飞扬，心神摇荡，雨泣风悲，猿啼鹤唳，无不牵情。悬以寻问求便，履险涉危。及至于斯，夫何屡次求见于子，而子屡见拒予，然弟之年少，不解世故。察子之言，又似无意于予也。今日偶然之遇，实为涉幸。倘若见怜，万祈卸□一欢，则万幸矣。”<br><br>　　峤含羞容答曰：“心孚意契，不必追究前愆。但容弟今夜有事，不敢奉命。待明日敬来伴兄同宿，以酬兄昔日之愿，偿弟前朝之失也。”袖中取出白绫画帕一幅，付兄为定。道接帕，欣然起谢，曰：“果若如是，没世不忘。”遂辞归馆。其心汲汲然欲今日之去，遑遑然望明月之来，乃调《踏沙行》词一阕，以记其事云：<br><br>　　子建雄才，潘安态度，楼台望断无寻处。东风吹散柳条烟，桃源定此无迷路。密意难传，幽情即诉，来朝正作孤鸾侣，月明孤馆闭寒窗，海棠支上娇莺语。<br><br>　　次早，峤整衣冠赴约。忽值母舅至，峤叹曰：“乃天也，”不得己，陪侍之至更深，而不能去焉。道馆中预设佳肴，褥铺锦被，凤烛高燃，麝沉满，拂焦桐于案几，悬古轴于轩辕，候至更深，并无踪影，疑其诬言，怅恨而睡，次日，作诗一首，遣价送去：<br><br>　　期来何不下山斋，事恐参商意亦乖；<br>　　半榻尘埃空扫尽，一庭樽酒懒安排。<br>　　帘卷东风常盼望，推窗明月满愁怀；<br>　　当初不若无相识，思意何从眼下来？<br><br>　　峤得此诗，叹曰：“吾心虽坚，彼所不知。”谨具小启，附价以复云：“弟昨日兄有邂逅之期，自谓千种之怀可遂，一朝之失尽偿。故也，时整衣而行，不期母舅突至，以致事势睽违。如此，身虽在家，而神驰左右。但事既失约，负愧特甚。然好事多磨，理固然也，亦皆天也，岂独兄与弟乎！”今再择便，谨伸前约，决不敢爽。草草奏覆，惟亮，幸甚！”<br><br>　　道得此启，心绪稍安。又有“今日再伸前约”之语，强颜数日，乃得会于馆中，道正挽之怀抱，略有半推半就之意，忽被众友来扣馆扉，遽然阻散。道不觉汗盈腮面。峤察其意，恐贻其患，归而调《满庭芳》一阕，使人送去，以宽慰之：<br><br>　　杨柳堆烟，梨花飞雪，闲庭畔减春光。愁愁闷闷，无奈日偏长。记得约言难践，成又败，毕竟参商。且忍耐，终须与你，交颈两鸳鸯。想是断肠寸寸，流泪双双。怕风生绛帐，雨洒窗棂，只恐佳期未定，早归去，花谢莺愁。情难表，试将秃笔，调个《满庭芳》。<br><br>　　又诗一绝云：<br>　　绿树阴浓日影迟，锦堂春晚乱花飞。<br>　　仓庚有意回人语，百舌无端绕树啼。<br><br>　　道得此诗而仇恨渐消，亦作《满庭芳》云：<br><br>　　风扫残红，雨添新绿，深深庭院月偏幽。昼长人困，无计而消愁。记得昨宵春晓，小窗内，情话绸缪。哪知道，狂蜂浪蝶，窥觇我风流。使百般间阻，语语言言，合下冤仇。一场好事，从此休休。只恐时光虚度，年华老，日月难留，无可奈，但凭尺素，道此因由。<br><br>　　又又诗一绝云：<br>　　银灯挑尽夜迟迟，高卷珠帘半掩扉。<br>　　久待知音人不到，月明惊起杜鹃啼。<br><br>　　自后峤未伸前约，渐渐生疏。道盼想日切，失意殊深，悒悒成病，数日不能起，饮食俱废，精神恍惚。其仆忙报峤曰：“吾大叔病重，数日不能起。客馆消然，不能医治，如之奈何！”峤大惊，即往视之。道见峤至，强起，执手曰：“我被你送了命矣！”俄然而昏绝。峤恐惧，呼之再三，乃苏。峤泣曰：“兄何不自保重贵体也。兄若为我损身，弟决不能独存。”反覆询慰，请医调治。越十余日，方愈。<br><br>　　道取蓝绿绢二匹，云履一双，仆赍随，亲往谢焉。峤趋迎。见道精神复原，大喜，即延入西轩，厚款。道乃递上菲仪。峤曰：“得兄贵体痊安，实为欣幸，何敢领此佳赐？”辞让再三，方受。道再拜曰：“命在须臾，多感扶持之力，荷恩不浅。”峤答曰“今日乃知兄之心坚矣。”道叹曰：“徒知亦无益矣。”峤曰：“兄贵体新痊，往来颇繁，倘或不允，草榻一宵，何如？”道欣然从之。<br><br>　　是夜，盛设香醪美馔，二人畅饮。更深，道托醉求寝。峤呼仆陪道入同宿，道趋前抱挽而言曰：“今夜若不如愿，则前病复作，命必殂矣。”峤笑而答曰：“吾试兄之心耳，岂有同宿之理耶？”于是峤挽道出轩，二人对天祝曰：“李峤生居人世，年庚一十六岁。今以心孚意契于栾城县苏生名易道者，共结二姓金兰，生死不忘，存没如一，无负斯心，永终无□。敢有违盟，天神鉴诛。”<br><br>　　祝罢就寝。峤谓道曰：“予年尚幼，漠然不知，兄当见怜，沽恩厚矣。”道曰：“无瑕之白壁，世所罕稀，今得就之，敢不尽心爱护。”此时情到兴浓恨不得两身合为一体也。道曰：“吾百计千端，忧思万种，今始有遂惟万且一。既承雅清，追思昔者，不知贤弟坚执之甚，果何谓也？”峤曰：“相思之苦，彼此皆然，但未敢轻视矣。情合之后，愿成终始，恩爱相关，绵绵不昧，勿以他日有花落色残之叹。”道曰：“感荷再生之恩岂敢忘耶？”犬马之报，一息常存，固可结而不可解也。虽海枯石烂，心不可易，志不可移，金石何足言哉！”<br><br>　　次早，作诗一绝以谢峤云。道曰：<br><br>　　昨宵曾记宿花房，灯烬长檠月满床。<br>　　自恨晨鸡三唱晓，醒来犹带梦魂香。<br><br>　　峤亦调《一剪梅》以答之：<br><br>　　神气标奇入眼中，好个人龙，真个人龙，佳期蜜约已心也难同，志也难同，愁未冰消恨未穷，愁锁眉峰，恨锁眉峰。昨宵花蝶两相逢，花领春风，蝶领春风。<br><br>　　自是二人心意相孚，深笃金兰之利，事情浃洽，不啻芝兰之美。信乎如胶似漆，若鱼水之相投，未足以方其密也。日测谈笑歌乐，夜则交颈而卧。又不觉物换星移，西风近起，新秋至矣。<br><br>　　道父染病，价持家书促归甚急。道与峤曰：“欢会未几，离愁又至，奈何！奈何！”峤曰：“何事？”道乃出其家书以示之。峤曰：“令尊既在疾，兄宜当速归，切勿忧思，有伤贵体。想天不违人愿，暂别而已，后会固可期焉。”<br><br>　　次早，拜辞。言因往庄，未及送行。峤备京段二匹，云履一双，又设席江边饯别。道见礼物精厚，不敢遽受，峤强之再三，乃收。二人挽手，不忍相离，留恋不舍，延至日暮，方能别去。时月朗风清，峤伫立，望舟不见，惆怅而返。因作一绝以纪之云：<br><br>　　月满江头一派秋，罗衫轻拂上兰舟。<br>　　孤航远影知何在，只有长江空自流。<br><br>　　峤自别道之后，朝夕企想，顷刻未尝有忘于怀。<br><br>　　道既归家，其父病不数日即愈。道呼天大喜曰：“天意不违人愿，诚哉是言也。”遂修书一封，并词一阕，遣价送去。书曰：<br><br>　　荷爱生苏易道顿首拜启即殿元李巨山贤契门下：伏自江边一别，倏尔旬余。灯前之约虽坚，花下之盟未整。刻诸心，镂诸骨，梦寝常形；念在兹，释在兹，瞑目如见。敬陈尺楮，聊托微衷。伏惟贤弟学贯天人，才高一世之英伟；貌逞奇威，丰姿毓天台之秀丽。诚文苑翰英，士林翘楚者也。生自谓孤立无朋，不意贤弟之见爱，得托身于玉树之傍，虽粉身莫能酬其厚德。是以意气相投，翼乎如鸿毛之遇顺风；肝胆相照，浠乎如巨鱼之纵大海。欢会未几，离愁杂至，盖由高堂有采薪之忧故矣。千愁万忆，自谓后会难期，讵知人有欲而天意果从，椿树放荣，喜生眉角，佳期又指日而定矣。伏愿青云自励，丹桂兴思，又效彩凤孤栖，无移心志，奇葩欲喷，不憧憧以朋从，则道也生顺死安，无复遗恨矣。幽怀万缕，欢愁即至，故不觉其言之已赘。惟心亮照，不宣。外具潞州绸一匹，乃借桃寄意，伏祈笑留。幸甚。<br><br>　　又词曰：<br>　　深沉密约，在花下为盟，许诺同心，不想天辜人愿也。便几番虚设，彩凤分群，文鸾拆侣，此恨何时灭！覆雨翻云，好把相思细说。<br><br>　　峤得此书，不觉手舞足蹈，喜不自胜。将所遗潞州绸收入。修书一封，并《凤凰台上忆吹箫》词一阕及礼附人回答。书曰：<br><br>　　辱爱弟李峤顿首拜书覆大国柱苏兄子游台座前：切惟人伦有五，友居其一；人性有五，信寓其中。是以人而无朋则孤陋寡闻，朋而无信则无益而有损。昔人有闻：一介之士，必有腹心，非谓是欤？然契兄胸涵万顷，笔扫云烟，诚间气之所钟，为当时之硕望也。峤接之始，遂兴山斗之思，既而不厌瓦砾，切蒙雅爱之厚，扪心有愧，揣分奚堪！自谓千载奇逢，喜是情坚胶漆，夫何事关意外，遂成形孑影孤。顿使凄楚情怀，每感于衾枕；企仰忆念，恒不离起居，凭栏倚遍，实懊恨乎昼永，仍辗转反侧，则又苦恨乎更长。正把柔肠万转，忽惊云翰飞来。踊跃承领，细嚼佳音，足知金石之心，而平生之愿遂矣。兹者，预设陈蕃之榻，早望鹤驾来临，则倚玉有缘，断金不爽，何幸如之！书难尽叙，并有鄙词二阕录呈。外具沉香线绢二匹，祈盼物想心，笑留，幸感！倘暇，乞移玉驾光临，至望！<br><br>　　又词曰：<br>　　海烟消，江月皎，杨柳头难留归棹。三叠阳光声渐杳，别离知道何时了？愁处多，欢处少，独倚孤楼，怕雨鸣池沼。窗外深沉人悄悄，落花满地空啼鸟。<br><br>　　又词曰：<br>　　雨浦花黄，西厢月暗，檀郎独上轻舟，任翠亭尘满，深院闲幽。每怕梧桐细雨，碎滴滴，惊起多愁，身消瘦，非干酒，不是伤愁。恨冲冲何时尽了，方下眉头，又上心头，念云收雾扫，”莫倚危楼。长记深盟厚，何时整百岁绸缪，如鱼水之交欢，金石相投。<br><br>　　道得词并绢。次早，禀于父母，仍带仆复往赵州。薄暮，乃至。<br><br>　　娇闻道至，欣然往拜。道邀入书馆中，对坐叙久，道曰：“两情间阔，温故可知。”峤戏答之曰：“温故可当知新乎？”道疑其言，曰：“故虽未温，而子又知新乎？”娇曰“兄何出此言也？弟自别兄之后，诸事无心，惟兄是念，并无他故，今兄乃有如是之言，使弟失计甚矣。”道曰：“予岂不知贤弟之坚心乎！前言戏之耳。”峤曰：“幽王相戏，使国有失。岂不知弟患，夫何足戏之？”道遂挽峤求欢。云合之际，峤乃推避逡巡。道曰：“吾弟已惯，今何若是耶？”峤曰：“向日见惯，因兄久别，遂复生疏。”道曰：“姑且试之，庶几又美。”<br><br>　　由是道与峤日则同窗，夜则共枕，或并肩于月下，或合胫于罗帏，曲尽人间之乐，无以加矣。是夜，言造拜，道遂整馔畅饮。言醉，拥衾就寝。峤见表兄在彼，即别道回家。<br><br>　　一日，道有表弟陈子京，亦少俊之士，因往赵州公干，寄宿道馆三日，然后启行。彼初到之日，峤偶潜入，闻馆中有喧哗之声，偷窥之，见道与少年内坐，峤疑之而归。是夜，遣价问道借琴，探其动静。价返，答曰：“苏相公与一少年正欲就寝矣。”峤曰：“别有人否？”<br><br>　　价曰：“无他。”峤又问曰：“别有言否？”价曰：“无片言。”峤见价言，痛心切恨。次日，又使人去请道讲书，又不见至。峤愈加怨恨。由是视道如仇人，凡相会，不与一语。而道问之，亦不答，使价请之，不来。道不知其故，乃吟《忆秦娥》词一阕，遣人送去，以察其意若何：<br><br>　　秋寂寞，梦阑酒后相思着。玉颜花貌，风流闲却。南来北燕沙头落，幽情密意谁传托？愁肠欲断，饮杯孤酌。<br><br>　　峤见词，即扯破而言曰：“何污吾目也？”价归报，道茫然自失，不知何意为怀，次日，亲往拜探，以问其故。但闻峤在内高声而言曰：“失信无义之人，复来何故？”道渐愧回馆，闷忆殊深，不知其详。<br><br>　　一日，偶出，见峤经过，强邀入馆，问曰：“弟何背言也？”峤不答。道又问曰：“弟何怨我之深耶？”峤忿容曰：“厌常喜新，世人常情，余敢怨兄耶！惟刺痛愚衷矣！”道惊曰：“我无他事，子何诬人？”峤曰：“目击耳闻，非诬也。”道曰：“为我白之。”峤不答，惟长吁而已。道曰：“弟若不明言，生死在顷刻矣。”峤曰：“兄无怒。”道曰：“死且不避，奚敢怒焉！”峤曰：“弟遇兄后，誓同生死，永结绸缪。不意交欢未久，而兄又弃旧迎新。”道曰“何以见之？”峤曰：“前者因表兄醉卧兄馆，弟暂回宿，事绊未临，昔者，偶来兄馆，窥见兄与一少年同坐，遂潜而退。至夜，又遣价借琴，实以观兄动静，又见兄与同寝。次早，又使人来请讲书，又不见至。是兄弃我特甚，而弟最负盟乎？”<br><br>　　道闻言，笑曰：“子误矣，前日所遇年少者，乃母舅之子，我之表弟也。因来公干，寄宿生馆，并无一毫私意。弟若不信，予将几上饰玉杯掷地为誓曰‘道若有私心，身如物碎’。”峤乃笑而挽之曰：“事迹可疑，人心难信，兄有别遇，弟实伤怀。望兄扩天地之量。勿以前非为恨，幸矣。”道曰：“得我贤弟回心，实为获珍之喜，敢抱怨乎？”乃调一词以叙情曰：<br><br>　　枕畔才喜相投，如何又别？寸肠欲裂。百计千愁无处诉，今喜故人重接。-------满酌霞觞，长歌皎月。与你共欢娱，海誓山盟，大地齐休歇。<br><br>　　自是，二人信其心而不疑其迹，凡有事必先议而后行。言则同心，事则同志，平居闲暇，勤习经史，然形骸虽隔，浑乎一气之贯通，而私爱之密，浃于肌肤，沦于骨髓，信若鸟之鸳鸯，枝之连理也。<br><br>　　厥后苏易道、李峤、杜审言、崔融四人，结为文学四友，同入乡试。道得占魁，抵京联捷，授咸阳尉。即差人抵家，及临赵州，来接李峤三友，修书问候。峤因乡试未就，忧闷殊甚，父母代伊求婚，却之不已。时闻价报：“苏老爷任上差人来此。”峤唤人，接书开读：<br><br>　　辱爱生苏易道顿首再拜大殿元巨山李契弟台左：自别颜范，夙经载余，朝夕企想，但觉昼长夜永，倦理于正事，惟怀携手并肩。今者，忝居是任，实出于贤弟之教诲也，但身居彼地，而神驰左右。今者，特差人来接驾，万祈追念灯前月下、意契心孚、禀达尊翁，尊堂，治装秣马，遥驾光临，生当悬榻预待，倘或见却，生即洗肘挂印，弃职而归，决不爽郎盼想。临书之际，已曾泪染云笺，尚检污痕可验也。万惟心照赐临，幸甚！<br>　　道再顿首。<br><br>　　峤见来意殷勤，甚喜。即禀父母，便择日同差人赶程。越二日方至。峤嫩质未经远涉，陡觉体倦，暂停行旆，寓宿于陈乡宦宅傍。闲叙之际，店主道曰：“此一派第宅，俱是陈茂春老爷转赁者。亦曾居南京户部尚书之职，但无男嗣，懒于任政，致仕归家。惟有一女，名唤玉英，年登二八，诗词歌赋，无不精通，父母珍惜，如执玉捧盈也。”<br><br>　　不期次早茂春送客出门，峤趋视之。春得睹其英容异俗，盼其丰采拔尘，即遣仆询其居址。仆回答曰：“此大叔乃赵州李岳老爷之子，名峤，因往苏老爷任，经此暂歇，少舒劳顿。”春闻言，即盛设筵，遣仆来请。峤愕然不知其故，又不敢遽却，只得强而赴之。<br><br>　　春下阶迎接，礼貌甚恭。峤惊竦不已，不敢居上，惟隅坐东焉。春曰：“令尊大人与下官仕途相会，甚为知爱，不意今日得会足下，实万幸也。”峤方知来历，遂放怀款叙。至暮，辞别。春曰：“今日天付奇逢，尚容止数日，方肯与子行矣。”即遣仆搬移行装，收拾池馆一所，玩器兼备，更深延入寝所，命二小童伏侍。<br><br>　　春入内与夫人言曰：“吾观李子有绝世之姿，夺标之志，异日变化，与吾职可并也。若得此子为婿，良愿足矣。”夫人亦大悦。<br><br>　　春遂默修书，遣仆竟投赵州，来见李公，独言亲事。岳接书视之，乃知陈茂春将女许峤，同夫人赵氏大喜，即备表里二端，金钿一对，权为定仪。嘱仆曰：“汝大叔往咸阳苏老爷任也，回家即送聘卜娶。”仆回，将书并礼递上，春大悦。<br><br>　　越日，差人催促起行。峤登堂告别。春曰：“倘容一日，再伸款待，方慰愚怀。”峤从之。回馆吟一律以怀道曰：<br><br>　　萧条愁两地，独院隔同群；<br>　　一夜原为家，多旬不见君。<br>　　驰心如白日，牵意若归云；<br>　　更在相思处，规声彻夜闻。<br><br>　　峤咏毕，无聊，纵步池畔观莲，见锦鳞逐对，戏濯浮沉。转眼间，俄见饮秋亭畔太湖石傍有美女，钮环缓步摘花，有沉鱼落雁之容，闭月羞花之貌，恍若天姬临世，浑如月姊离宫。金莲动处，涌起千娇；宝髻云欹，涵生百媚。峤见之，不觉魂飞魄散，不知天耶？人耶？趋前恭揖。其女避之不及，遂和颜敛衽答礼，不能一谈，敛迹而去。峤回馆中，切慕之极，料是无缘再会，聊占一绝书壁以记焉：<br><br>　　玉貌新妆束，云鬟若点鸦；<br>　　顾影鸾朝镜，回盼燕蹴花。<br>　　天姬愁入俗，月姊笑离槎；<br>　　珍重轻盈态，黄金不惮夸。<br><br>　　玉英自避生归房之后，想：“是何人得至池畔游戏？观其英容，虽潘安不能逾也。但寸草虽未沾春，而凤情世态，必然尽识矣。”自此，针刺之功顿释，而仰慕之思益增。”若得斯人成匹，虽死亦无遗憾矣。”遂口占一律以自遣焉：<br><br>　　一会文君想我怀，胸中愁绪向谁开；<br>　　题桥不亚相如志，作赋应高子建才。<br>　　罗帏绣幕重重闭，春色缘何人得来；<br>　　假饶不遂于飞愿，一点芳心肯作灰！<br><br>　　二人俱不知父母之意，蓦地相逢，各怀企仰。<br><br>　　次日，峤登堂拜别。春具白金五十两为赆。仍设大宴，请夫人之弟来陪。峤不知其意，只得赴席，见其恭敬亲厚，愧赧无地。酒至半，舅乃言曰：“公今日是吾家甥婿也。令尊已行定彩矣。”峤方知其故，心中稍安。款叙至暮，筵散回馆，暗自喜曰：“若是前遇之女，诚天赐也。”<br><br>　　黎明告别，春致饯，乃祝曰：“秋闱逼近，可速回应试。”峤致恭领，拜别。<br><br>　　直抵咸阳。把门人报知，道整冠趋出迎接。延入内衙，慰问劳顿，并询家属。遂设盛筵畅饮。更深就寝，仍效昔日于飞之乐，其情愈加绸密。峤将陈茂春亲事述知，道称贺至极。<br><br>　　次日，行一切政务，先请问于峤，然后施行。故一时政教号令，悉合民心，功绩大著，皆峤之力也。时道报升北京凤阙舍人，即欲临任。峤告归赴试，道不敢留，谨具白金百两，又表里等物，差人护送，致酒饯别，遂作五言绝诗一首，以怀歉云：<br><br>　　君登片航去，我望青山归。<br>　　云山从此隔，泪透紫罗衣。<br><br>　　峤曰：“不为功名之念，决不敢别于仁兄矣。但期浪暖，必然重整焉遂作五言律一首以慰焉：<br><br>　　相思春树绿，千里各依依；<br>　　才得月轮满，如何又带亏？<br>　　桂花香不落，烟草蝶只飞；<br>　　一别违消息，桃源浪暖期。<br><br>　　峤别道抵家，将陈茂春亲事备述于父母。父曰：“良缘奇遇，门户相当，真可尚也。你能夺标归娶，方能称志。”<br><br>　　及时值槐黄桂喷，峤与表兄杜审言、契友崔融三人人试。峤得占魁，二人居于榜列。是时同赴京都。道接见，喜极，列筵，畅饮达旦。<br><br>　　峤荣擢探花，钦赐游街。时乌纱冠顶，金带悬腰，更兼颜华色丽，真飘飘焉当世之神仙。而同僚见者，无不切慕。除授庐州别驾。擢进士，授温城尉。融擢进士，授袁州刺史。道设宴于会馆饯别。盼想当时俱以布衣相契，今者俱受天恩宠命，诚为文学四友可也。<br><br>　　厥后苏易道以文翰显时，至正元年，官拜天官，娶夫人韦氏，生三子一女。李峤以文词名世，官拜尚书，娶夫人陈氏，生二男，娶道之女为妇。杜审言恃才高傲，贬后仍拜修文馆学士，娶夫人蔡氏，生四子。崔融以诗赋鸣时，官拜崇文馆学士，为太子侍读，娶夫人高氏，生四子，仍擢及第。此四友俱得荣超，永垂后世。而心相孚，而德所敬，实为罕见。盖因忠信诚实，而著为后之龟鉴。　