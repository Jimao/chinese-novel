秀水通越门外二里，有潴水一潭，潭面广百步，而深则不可测也。且西受天目杭山诸源，湍急莫御。是以天气清朗，有白光三道起自潭中，直冲霄汉，数里外人及见之。若遇阴霾，则波涛汹恶，往往为舟楫患。五代时，异僧行云者经其处，指潭叹曰：“西南险害，无是过也！我当为大众息之。”遂聚土实潭，建殿其上。落成之夕，三光复自土中突起，僧曰：“吾几误矣！”即设高案置香案，自诵咒于案下，光遂收散达旦，僧即筑土求材，临流建庙，题曰“龙王之祠”。其三光起处，又造二浮图以镇。水势既平，湖冲又杀，往来者便之感之。于是钱王赐额“保安”，赠行云为“保安禅主”。及宋，改“景德禅寺”，至今仍之。<br><br>　　迄元至正中，有曹睿辈宦游过此，登饮其间，用唐人句分韵赋诗。忽一老人长髯深眼，骨肉峥峥，飘然策杖而至，曰：“老夫去此甚迩，闻诸君高怀，不揣驽朽，亦欲效一颦于英达之前，何如？”诸人心虽嫌异，姑缓而止之。睿即首倡云：<br><br>　　清晨出城郭，悠然振尘缨。<br>　　仰观天宇宙，倚瞩川原平。<br>　　竹树自潇洒，禽鸟相和鸣。<br>　　龙渊古招提，飞盖集群英。<br>　　唱酬出金石，提携杂瓶罂。<br>　　丈夫贵旷达，细故奚足婴？<br>　　道义山岳重，轩冕鸿毛轻。<br>　　素心苟不渝，亦足安吾生。<br><br>　　范恂继咏：<br>　　凌晨访古刹，幽气集柱阿。<br>　　雕甍旭日炫，维宇晴云摩。<br>　　疏松奏笙簧，修竹唱凤珂。<br>　　禅翁素所随，名流世来过。<br>　　俯涧漱寒溜，涉登扣翠萝。<br>　　渝茗佐芳醑，谈玄间商歌。<br>　　遂令尘土壤，如濯清冷波。<br>　　兹景诚奇逢，追游亦岂多？<br>　　流光逐波澜，飞翼拔高柯。<br>　　赋诗留苔萍，千载期不磨。<br><br>　　牛谅继咏：<br>　　灵湫闷驯龙，古殿敌金粟。<br>　　僧归林下定，云傍檐端宿。<br>　　伊余陪雅集，于此避炎酷。<br>　　息阴悟道性，息静外荣辱。<br>　　坐石飞清觞，堪欢白日速。<br>　　别去将何如，留诗满新竹。<br><br>　　徐一夔继咏：<br>　　野旷天愈豁，川平路如断。<br>　　不知何朝寺，突兀古湖岸。<br>　　潭埋白云没，林密翠霏乱。<br>　　胜地自潇洒，七月流将半。<br>　　合并信难得，通塞奚足算！<br>　　广文厌官舍，亦此事萧散。<br>　　风棂爵屡行，萝灯席频换。<br>　　但觉清啸发，宁顾白日旰？<br>　　吾欲记兹游，扫壁分弱翰。<br><br>　　睿因请于老人，老人随口而应：<br><br>　　忆昔壮得志，云雷任摩挲。<br>　　指顾感蛟鲸，叱咤驱风波。<br>　　已矣而今老，悠悠困江河。<br>　　良会岂曾识，意契即笑歌。<br>　　夕歌恋松柱，晚风洒蒲荷。<br>　　流霞杂轻烟，凌乱袭袂罗。<br>　　佳景洽高谊，何妨醉颜酡，<br>　　因嗟开山子，空堂负秋萝。<br>　　生年几能百，时光度槐柯。<br>　　名利钓人饵，青冢豪杰多。<br>　　笑彼奔走生，自苦同蚕蛾。<br>　　经营计长久，一朝委汤锅。<br>　　世路且险测，杯弈藏干戈。<br>　　达人尚高隐，乌帽甘清蓑。<br>　　江花脂粉胜，林鸟宫商和。<br>　　石枕待春睡，新刍贮银螺。<br>　　对此引深乐，天地奈我何！<br><br>　　吟毕，众人骇然敬服，不以野老视焉。因请名问答，老人曰：“予龙姓，讳云，字子渊，别号江湖游客。家本山之西，来有年矣。”众人喜，遂相与极谈，飞觞流饮。及酒阑兴尽，命彻登舟。老人拱手言曰：“顷侧行旌，承不以樗鄙相拒，敢献一语酬报诸君，何如？众皆应曰：“愿受教。”老人曰：“诸君夜发，以程计两日后当过钱塘。但遇江风初动，有黑云自西北行南，慎弗轻躁取悔。斯时也，果验愚言忠益，不敢枉谢，得求殿宇新之，则吾邻有光多矣，将不胜于谢乎？”众人口诺心非，相礼而别。未数步，回顾老人，忽不见矣。众皆壮年豪迈，不以为意，急行舟去。<br><br>　　及两日后，早至钱塘江上。风敛日融，江面平静犹地，欲过者争舟而趁。恂、谅、一夔促装使发，惟曹睿曰：“诸兄忆景德老人之言乎？吾辈非报急传烽、捕亡追敌者，纵迟半日，何误于身？岂必茫茫然效商贩为得耶？”三人相笑而止。<br><br>　　笑未已，风果自西徐来，又黑云四五阵从北南向。睿曰：“一验矣。”三人曰：“试少待。”顷间，黑云中雷雨大布，狂风四作，满江浪势连天，如牛马奔突之状。争过者数百人，一旦尽葬鱼腹，惜哉！曹睿因指谓曰：“诸兄以为何如？”三人失色相谢，睿曰：“烂额焦头，何如徙薪曲突？此无知魏先平陈受赏，君子美其干本不忘也。今非此老预告，则吾属亦化波心一沤矣，何能携手复相语哉！”三人曰：“诚如兄言。”<br><br>　　遂送棹三塔湾下，访其曾，俱言西邻无龙姓之宅。曹睿默然良久。曰：“噫！可知矣，咏诗起联及名号寓意，宛然一龙神也，何疑！其祠居寺石，故曰‘西邻’；所谓‘名利钓人饵，世路且险测’诸言，警悟于吾辈甚谆切也。愚昧凡资，自不能释其意耳。”遂相与洁牲肴，拜于祠下，以伸谢之。又各出白金三十斤为新殿之费，<br><br>　　有僧某，辞不敢领，睿等谓曰：“王之指救，再生大德也，虽欲市珠投报，水路难通，在耳教言，何忍忘者，况有身则能孚财，今纵无财，独不愈于无身乎？尔能敬忠其事，在山门亦孔荣矣，何用辞！”且顾谓二人曰：“一宦劳身，几尔寄魂水府，幸存弱质，何当复蹈危途？不若听鸟家山，看花故里，醉眠风月光中，以副龙神讽嘱之意。不然，汤锅之祸信踵弊春蚕矣，能不畏哉！”三人皆唯唯应。即日同章告养，托病归田，可谓卓然达矣。今以“龙渊胜境”匾其门，盖亦承此意欤？<br><br>　　卧云幽士评：<br><br>　　世有契约借贷而反面不肯偿，乞暗蚤明而劳身亦恋禄者多也。今睿等虽免于难，使他人处此，反以福幸为自致矣，何能念及景德老人之言乎？况又非追索邀求而舍金如丸弹，非犯嫌被论而弃位如敝屣，卒能不负龙神所望，岂不诚贤达哉？