公子，世传春申君所生，而又曰大树将军之别枝，皆未老，然其为人，色艳质美，人咸爱之。与清虚先生交，先生每狎之，公子必佯狂而舞。及飞白散人至，公子必倾心饱其慧而低首不言，若曲腰向谢之意。玄明高士笑而问曰：“子非贱也？遇清虚而即舞；子非贫也？见飞白而多贪。吾甚昏于是。”<br><br>　　公子笑而答曰：“以子之明，不能亮察我邪？某奕叶联芳，身荣朱紫，根据封土，孰能摇兀？但清虚先生善发人，故某一相接，遂胸中道理勃然萌动，是以不觉其舞蹈耳。至于飞白散人，则轻狂无籍人也，得借一枝，便合缱绻，且欲相压，令人心腹不能自露。况稍得意，弥漫天地之志，欲使万物皆出其下。某以一介之资，安能不顺受其泽邪？”<br><br>　　明日，玄明以告飞白。飞白怒骂曰：“公子出身草莽，令色谀言。某虽轻狂，力能屈之，使不见天日。”玄明惧，求解于清虚。清虚飘然而来，以和气劝飞白。飞白意乃释，且谢曰：“得先生之解，不觉点化矣。”公子遂洗容出见，不动颜色。飞白愧，披指倒地，不敢仰视，且自释曰：“欲使公子流芳耳，敢有泪滴之累耶？”自是飞白甘为下流，不复与公子比肩矣。<br><br>　　玄明知之，亦负惭自蔽者数日。后形迹稍露，乃逾垣一窥公子之影。公子挽清虚，颠首招之。玄明伛偻而来。且掩其半面以谢。公子曰：“某与高士形影相随，何避嫌之有？”乃席地而坐，终日依依，至晓而散。识者谓公子有容人之度，良有以也。<br><br>　　公子少时为妇人女子所爱，有妆残者，必捐己以亲之。清虚先生每戒之曰：“子为色所累，必遭夭折。”公子曰：“今已衰老矣。夫大丈夫宁寸斩焚身，岂死于妇人女子之手耶？”遂谢事，甘朽林下，其族亦渐见零落。<br><br>　　后青帝宰世，公子之子孙渐盛，支宗繁衍，不可胜计。然成之者，清虚与力焉。而玄明、飞白，特往往来一亲近而已。