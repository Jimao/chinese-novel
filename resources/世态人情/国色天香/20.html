唐贞观时，谏议大夫王瑞字干玉，乃骨鲠臣也，出为唐贞观之任。有二子，长名鹏，次名鹗，皆随焉。<br><br>　　鹗颇有素志，处州治中，红梅阁下置学馆读书。阁前有红梅株，香色殊异，结果实如弹，味佳美，真奇果也。郡守见而爱之结实时，守登成以数标记，防窃食者，留以供燕赏，馈送，筵之宾客是以红梅畔门锁不开，若遇燕赏，方得开门。<br><br>　　忽一朝，阁上有人倚栏，笑声喧哗。门吏回报，恐是宅眷又不闻声音，遂立阁前看视，则封锁不开。惊诧而回，急报之锁看之，杳然无人。只见壁上有诗一首，墨迹未干，诗曰：<br><br>　　南枝向暖北枝寒，一种春风有两般。<br>　　凭倚高楼莫相顾，一家留取倚栏干。<br><br>　　郡守见之，嗟叹良久，乃曰：“其诗清婉，无凡俗气，此必神仙所题以青纱笼罩之。或遇宴赏，郡中士夫争先快睹，皆称盛事，因看之甚严。<br><br>　　忽一日设宴，王鹗与先生李浩然登阁。是时红梅未有消息乃凭栏曰：“顾盼上诗，意清绝，是谁为之？然未有佳效。”浩然曰：“何也。”鄂曰：“我观其首句‘南枝向暖北枝寒’，今小春十月，安得南枝向暖状貌也？”遂以手指红梅而言之曰：“何不便开花，以实前诗处，红梅遂开，清气袭人，莹白夺目，顿觉身在仙境也。鹗惊而叹曰：“非为怪异，乃百花之魁也。”以诗赠鹗：<br><br>　　南北枝头雪正凝，因君一指便霞蒸。<br>　　从知造化未逼尔，明岁巍科必首登。<br><br>　　王鹗告先生曰：“蒙赐佳章，斯望不浅，未敢续貂，伏惟请益云尔：“移植扬州久秘神，孤根一指便回春。姑仙应解寻芳意，先发南枝赠故人。”浩然叹曰：“览此诗，前程未可量也。”久之，同下楼，秉烛，各回书院。<br><br>　　夜到半，鹗独坐于书帷之中，焚香诵读。鹗性孤洁，只留一小童相随，不觉城楼更鼓已三鼓矣，将解衣就寝，忽闻有人声，鹗曰：“是谁？”乃是一女子之声，应曰：“妾乃门者之女，灯下刺绣鸳鸯宿莲池，莲池绣未完，鸳鸯绣未了，适值雨骤风颠，银钅工吹灭，辄至书帷，告乞灯火，念奴至此已立多时，见君气吐虹霓，胸蟠星斗，书声越三唱之丝桐，咳唾倾囊中之珠玉，治唐虞而驾秦汉，师孔孟而友曾颜，奴亦乐道喜闻，不敢间断君之书思也。候君就寝，乃敢叩窗，辄欲借灯，不阻乃幸。”<br><br>　　王鹗闻其吐词美丽清雅，颇有文士之风，疑非门者之女也。女子曰：“奴生长于斯，况前守于此置有学馆，奴供酒扫，接见贤豪，剽窃词章，暗阅经史，日就月将，亦心通焉。食麝柏而香之美也，无足怪焉。”王鹗曰：“才学如此，想必能诗。”女子曰：“略晓平仄。”鹗曰：“请灯为题。”乃呈一诗云：<br><br>　　无情风雨扑银钅工，乞火端来叩玉窗。<br>　　恨隔疏棂一片纸，却将鸾凤不成双。<br>　　诗毕，女子复吟一绝，以答王鹗云：<br>　　闻君未觌意何浓，才子佳人不易逢。<br>　　只为乞灯当午夜，便劳宋玉咏高峰。<br><br>　　王鹗闻之，神思氵㸒荡。见女子有怜才之心，而鹗有愿得之意。但恨窗前阻隔，莫尽衷肠，遂作一诗以见其意云：<br><br>　　蓦闻诗句最钟情，便欲寻芳与结盟。<br>　　可奈书窗灯影隔，惜花空自梦瑶英。<br><br>　　女子曰：“君既有惜花芳心，何为教人独立于窗外乎？”乃吟一诗云：<br><br>　　独立更深体觉寒，隔窗诗和见尤难。<br>　　合欢既肯将花惜，对面何如冷眼看？<br><br>　　王鹗高举手，持灯于窗隙之间照之。见女玉容媚雪，花貌生春，衣云袖飘飘，顶霞冠而烁烁，神仙之艳质，绝代之佳人也。王鹗曰：“人耶？鬼耶？故来相戏尔。吾乃朝臣子弟，廊庙才人，恪守不谈鄙陋之言，佩服不私暗室之语。一失土行，万瓦俱裂，名教之罪人也。适来赋诗这根源，非汝借灯，特是戏谑之言，原非本情。我心如石，不可转也，氵㸒戏非所愿闻，汝宜速回，无贻后悔。”<br><br>　　女子答曰：“奴亦非人非鬼，乃上界谪降仙子也，适为蓬莱上客，骖鸾舆而游三岛，驾鹤驭以访十州，经过蜀郡，乃于云际闻君弦诵，特伫以听；隔窗外而见郎神气清爽，玉树琼枝，骨格孤高，原非尘埃中人。妾为宿缘仙契，固非偶然，愿奉箕帚之下尘，以和鸾凤之仙侣，尔亦如弄玉之于箫史，琼姬之于子高，上元夫人之慕封秀士也。妾言已出，君且勿疑。”<br><br>　　王鹗曰：“此非仙侣之言也。我闻神仙居溟漠之洞，处无虚之乡，登太极之门，住蓬莱之岛，同天地之寿，餐日月之光，世界破坏，此身不毁。吾今见汝以丝帛之服饰身，以氵㸒乱之言惑人，色念不消，花心犹在，何得为神仙乎？”<br><br>　　女子答曰：“君言非道理之言也。妾闻天地之大，岂偶然哉！日月交光，阴阳相游，上至天仙眷属，不异人寰，下至草木昆虫，岂无配偶？婴儿少女，存大道之玄机；乾覆坤载，作万物之父母。而以独阳不成，孤阴不生。郎是儒生，穷理多闻，廉耻四维，固不可不张，大道玄门，亦不可不度。妾虽仙侣，降谪凡世，与君夙契姻缘，今当际遇，布露再识，无用多疑，永夜良宵，敢告子识。”鹗曰：“既是流品与鹗有缘，奈严君在堂，家法整肃，何况为人之子不告而娶非礼欤？”<br><br>　　女曰：“礼固然也，男女之情，虽父母亦有不可间断。郎与先生李浩然阁上之诗，则妾所愿也。君指‘首句谁为之，无有佳效，’妾领君言，故发南枝，满春色于花间，寄芳心于言外。君寓意作诗以挑之曰‘姑仙应解寻芳意，先发南枝赠故人’，妾本仙质上品，南宫仙属，我见君诗，已见先有情矣。是时妾在阁上，为先生李浩然在傍，不敢求见。今夕私逼，岂偶然哉？君如肯点头领妾之意，妾意降志以侍君子，妾有大药，可驻君颜；妾有大道，可赠君寿。同日与君入蓬莱，居长生馆，坐龙车而游三岛，驾鹤驭以访十州，食王母千岁之桃，饮麻姑琼液之酒，享物外逍遥之乐，结天下无尽之缘。过隙白驹，乃人间之光景；黄粱槐国，实昨夜之悲欢。生死轮回，立而可得。利禄如蝇头蜗角，郎且勿贪；山家有凤舞龙吟，君宜静听。比时取舍，可自裁之。”<br><br>　　鹗曰：“天道甚远，吾不能知。今日相逢，誓不及乱。鹗有素志，平生不敢犯慎独之戒，且好德不好色也。”遂灭灯拥衾而坐。仙子推门，不得入，乃扣窗再嘱曰：“君已无情见拒，奴亦暂且告别，他日再来。”抱恨而去。鹗通宵不寐，书窗渐明，方下榻而观。案下有诗一绝云：<br><br>　　尽道多情反薄情，南枝空自叹芳英。<br>　　萧生若有神仙骨，好共乘鸾驾玉京。<br><br>　　鹗只疑是妖魅，恐为所惑，不足介意。<br><br>　　次夜，又闻东阁有人歌红梅曲者徐徐而来。细听其声，乃昨夜女子之声。鹗遂灭灯就寝。其曲乃《减字木兰花》也：<br><br>　　清香露吐，玉骨冰肌天赋。<br>　　素质玲珑，微抹胭脂一点红。<br>　　迥然幽独，不比人间凡草木。<br>　　移种蓬山，解使傍人取次看。<br><br>　　曲罢，继诗一绝云<br><br>　　一谪人间已有年，暂抛仙侣结尘缘。<br>　　多情却被无情恼，回首瀛洲意惘然。<br><br>　　诗罢，复来扣窗。王鹗不应。女子曰：“人非草木，特甚无情，一失机心，终身之恨。”俳徊窗下，往来叹嗟。又曰：“郎心匪石不移，妾意繁花撩乱，君非美玉之品，亦非封侯之徒。”怒骂而去。不觉鸡声报晓，楼阁初残，则听窗声，杳然无迹。鹗乃整衣下榻，又见案上一幅花笺，观其字如凤舞龙蟠，翰墨潇酒。其诗曰：<br><br>　　谁道仙姬不嫁人，请看弄玉与云英。<br>　　料君未有封侯骨，敢问君王乞与卿。<br><br>　　鹗见诗意谓昔云英弄玉之事，又闻昨夜怒骂云“君非封侯之徒，”而欲求神仙配偶之意。“情思相感，昔已有人，今何不然？”乃思刘晨阮肇天台之游，慕阳台宋玉之事，独行独坐，如醉如痴。窗前绝弦诵之声，梅下注相思之泪。焚香静坐，遐想缅怀，欲一再睹仙子，不可得也。乃吟一绝以惆怅云：<br><br>　　当年错拒意中人，此日相思枉效颦。<br>　　咫尺桃源迷去路，落花流水漫寻春。<br><br>　　又于红梅阁下题一绝云：<br><br>　　南枝曾为我先开，一别音容回不来。<br>　　尽日相思魂梦断，雨云朝暮绕阳台。<br><br>　　又于阁上眺望，徒倚栏干以吟风，笑咏桃花而卧月。<br><br>　　自此寝食日废，念兹在兹，而先生李浩然知其王鹗染红妖魅也，多方劝谕，勉之以诗云：<br><br>　　书中有女玉颜新，感事寻梅太损神。<br>　　恐有花妖偏媚眼，好呈彩服慰双亲。<br><br>　　王鹗终不听，自此嗟叹悲泣，略无情绪。时绕梅边，如有所待，或见怪异，致被父母怀疑于心，恐有他事，遂移王鹗寝于中堂，千金求医，多方疗冶。旬余稍妥，饮食渐进，举止如常。<br><br>　　忽一日，鹗又独步红梅阁下，惆怅不已。特见梅花自开，芳枝斗艳，寒蝉噪于疏影，清风袭入暗香。忽忆壁上之诗，依前诵“南枝曾为我先开”之句，今物在人非，不觉泪下，遂望南枝别作一绝云：<br><br>　　风流业债告人难，女貌郎才好合欢。<br>　　今日花开人不见，几回肠断泪阑干。<br><br>　　诗毕，又作《减字木兰花》词一阕云：<br><br>　　素英初吐，无限游蜂来不去。别有春风，敢对群花间浅红。凭谁遣兴，写句花笺全无定。白玉搔头，淡碧霓裳人倚楼。<br><br>　　作罢，见树上有一幅花笺，遂用梅枝挑下。乃一诗云：<br><br>　　知君情梦慕氵㸒芳，我亦思君懒下床。<br>　　只恐临轩人不顾，令人道是野鸳鸯。<br><br>　　王鹗看罢，诗意谓定今宵欢会，乃下阁复归书院，喜不自胜，预设绮席，薰降真香，排列以候仙子之至。<br><br>　　遇夜，果来，鹗喜萧敬迎之书帷中，叙间阔之情，分宾而坐。仙子笑谓鹗曰：“前日相拒，非君无情，今日相会，莫非良缘？”王鹗答曰：“恨无仙骨，多有夙愆，初时拂逆仙颜，深为冒犯。自愧沉沦业海，以致仙凤迥隔，恐万劫难逢。岂期再睹玉颜，从此再无相负。”仙子曰：“妾初瞻仰之时，知君素有仙方，偶会期愿可谐，尽在天上人间。惟君神契，妾意是思。今睹忆念，果金石不移。味其诗词，又心口相应。与子偕老，地久天长。”鹗再拜赋诗云：<br><br>　　敢将风质伴仙俦，同坐云车玩十洲。<br>　　今日幸谐鸾凤侣，桑田变海此生休。<br><br>　　仙子曰：“初见君颜，缘尚未偶，今日知君情意坚，确信是天缘，非人所能合也，妾最固辞哉！妾有仙家酒肴，长春美酝，千岁松醪，瑶池蟠桃，天苑仙果，玉麟白兔之脯，龙肝凤髓之馐，愿奉君前，惟情所愿。”但将碧玉簪敲身上所系佩玉数声，俄有青衣二童子各持金卮玉□、嘉肴美馐，罗列于前。果非人世间所有之物，自是仙家异色品味也。鹗因问曰：“仙子名籍，属何洞天？”仙子曰：“妾乃是南宫品仙也。每至三元日，降下凡间，随意游赏。见郎君精神爽异，才思孤高，契妾夙心，愿谐仙侣。正谓在天愿为比翼鸟，入地共成连理枝，每携手以同行，长并肩而私语，天地有尽，此誓无穷。”遂解衣就寝。仙凡胥庆，始觉人间玉绳遄转，银漏急催，却早城乌啼晓，扶桑鸡唱，欢情未厌，离思复牵矣。<br><br>　　仙子晨兴，急整霞帔，忙穿绣履，乃别鹗曰：“妾获倚书帏之谐，素望后期未卜。”离情缱绻，不忍别去。许以七夕复会，遂以分袂，命驾云车。行间，又谓鹗曰：“君欲知妾之名姓否？妾乃张氏，小字笑桃，籍在琼楼，别有名号。君宜记之。”言讫出户，望东北角腾空而去。<br><br>　　后至七夕之夜，王鹗瞻候，仙子果至。鹗笑而迎之。遂携手而书帏，再叙旧欢。仙子言曰：“妾暂赋《式微》之章，君忽恋人间之喜，故来见辞。”鹗曰：“何弃我速乎？”仙子曰：“奴赴此期，恐负私约耳。若失大信，将何面目以见我仙侣乎？虽是暂别，何用增悲，既谢留别，难为割舍。妾欲与君同赴华胥之约，可乎？”鹗曰：“凡愚下质，梦不到于仙宫，既许同游，愿尾车尘之后。”<br><br>　　仙了遂以手携王鹗之手，同行碧落之中。鹗神思恍惚，见侍从数人，体貌妍丽。忽见二只白鹤从空而来，请仙子、王鹗乘之，向空而去。<br><br>　　至云端，见琼楼鹤绕，碧殿鸾翔，奇花开春，鸣禽和日，真仙之境也。俄有一青衣玉女来，迎入仙府。有命：“置宴于碧霞殿。兹者承劳仙眷远来，筵中以添座位，用敢奉邀，幸望惠然。”鹗曰：“主人情重。”遂同往至碧霞殿。主席者，乃房杰仙子也，不施铅粉，自有仙姿。主席者先为笔桃叙间阔之情，次及鹗。鹗曰：“鹗乃诗书寒儒，簪缨孺子，不期庸质，误入洞天。既获瞻承，曷胜荣幸！”主席者答曰：“妾姓房名杰，今日之会，喜遇佳宾，愧无倒履之迎，幸有投辖之饮。”又令左右青衣往玉英馆请诸仙主座。<br><br>　　须臾，仙女十数辈皆来，披霞佩露，绝质奇容，前揖主席，次与笑桃叙久别之怀。乃与王鹗相揖，排列而坐，开樽酬酢，酒已三行，主席者曰：“我辈前列仙品，各有仙局所拘，每以邂逅为期，岂料有此佳会。乃蒙君子不鄙而访临，决匪人为，实惟天幸。然所居之馆名崇英，又有玉英之馆，以众仙女所居。各座仙女，名曰柳梅卿、宋梅庄、王兰素、韩婉清、李渭琼、凡梅英等。今日筵中之酒，其品有三：一曰透天酝，可驻人颜；二曰碧玉浆，令人智慧；三曰白梅香，令人增寿。今酒已三行，吾辈各举前日阁上所题之诗，曰：<br><br>　　南枝向暖北枝寒，一种春风有两般。<br>　　凭枝高楼莫吹笛，大家留取倚栏干。”<br><br>　　房杰曰：“果是出尘之句，实符今日之仙会也。杰最续貂。”乃和其韵：<br><br>　　朔风晴雨对严寒，南北枝头总一般。<br>　　向暖让人先去折，耐寒有令不须干。<br><br>　　合座称赏，曰：“杰旧日佳章，予不敢及。今日之诗，幸逢敌手，愿和以示鹗。”云：<br><br>　　冰肌玉骨不知寒，酌酒探花态万般。<br>　　吹彻风箫还起舞，参横月落满栏干。<br><br>　　众仙称贺，才调清雅，一座尽吹，鹗已中酒，群仙姊妹俱起舞于前，殷勤相劝，鹗又强饮，乃至大醉，群仙曰：“华胥僻陋，谢君访临，此会千载一遇，愿得佳章，用光此席。”鹗曰：“仆虽不才，唯命是从。”乃作诗一绝云：<br><br>　　喜随鸾鹤会群仙，济济仙才尽出伦。<br>　　相庆佳期觞咏处，不知谁是惜花人？<br><br>　　仙女看诗，相顾而笑曰：“谢君佳作，甚有余味。”酒已罢，乃随众仙登阁玩赏，见红梅甚发，大胜于前。众仙觅诗，鹗又赋云：<br><br>　　误入华胥喜结盟，倚栏还欲赏梅英。<br>　　题诗聊索仙成美，谁道无情却有情。<br><br>　　众仙见诗，皆含笑相谢。惟笑桃改容，谓鹗曰：“何酒后把心不定，乱发狂言？”遂投笔砚于前。鹗曰：“诗本性情，诚酒后狂妄也。”诸仙劝笑桃，令鹗再作，以解其愠。鹗遂奉命，仍以红梅为咏，寓前日持赠故人之意云：<br><br>　　玉骨冰肌别样春，淡妆浓抹总宜真。<br>　　个中谁辩通仙句，折取南枝赠故人。<br><br>　　笑桃见诗，且喜且怒，颦眉蹙面，谓鹗曰：“君词清绝，始见郎君，奈何末句折我南枝，似乎诗谶，恐妾与君佳会不久！”鹗云：“仙缘奇遇，正望情如胶漆，生则与子同处，死则与子同穴，何怒如此，欲遂生离？”笑桃曰：“郎是梅树，妾犹花也，折以赠人，可乎？”次又谓鹗曰“生死在离合，自有定数，亦非人所能为。果应折取南枝，使妾之心进无所望，退无所守，虽欲再与君遇，不可得矣！”遂放声大哭。玉颜声娇，坐客闻之，莫不流涕。鹗曰：“醉后诗词，有何足凭？仙子之言，果为诗谶，岂折南枝系仙子身命之所在耶？”鹗乃再赋一诗，以解其怒云：<br><br>　　春风勾引上瑶池，共赏琼芳醉玉卮。<br>　　寄与花神须爱护，冰壶留浸向南枝。<br><br>　　群仙怒曰：“碧霞之殿，华胥之仙馆也。南宫之仙，我之姊妹也。为君有仙骨，故以身相托，游君以华胥，饮君以琼液。蓬苑之仙花，可为轻易折以与人？狂生之喜，酒之过量也。”遂令众仙推鹗。鹗乃惊醒，身已在红梅阁下矣。<br><br>　　时画角催晓，玉龙东驾，天外清风徐引，梅边香风袭人。鹗心绪恍惚不堪，起造红梅阁上，即见仙宫所赋之诗，皆题壁上，墨迹未干复望阁下，红梅花开满枝，唇轻点绛，面莹凝酥；稍南一枝，独出群花之外。鹗曰：“夜来所言折取南枝，此身坠于阁下，情人何在，不得同归！”遂大怒，欲折之。其枝稍高，手不能及，便阁下呼一使，令折取春花忽堕数片于阁前，次第相成一韵：<br><br>　　昨夜蓬山共赏春，惜香怜玉最相亲。<br>　　东风好与花为主，可折南枝赠故人？<br>　　王鹗看诗未毕，其使将南枝折下矣。<br><br>　　鹗将花枝持归书院，以瓶贮之，痛惜流涕。是夜，闻人扣窗，鹗因是笑桃之来也，乃出迎之。见笑桃蹙眉皱黛，粉褪红销，举止无聊，所言失序。鹗惊谓曰：“仙子何为苦恼狼藉如此耶？”笑桃曰：“为君坏找南枝，今妾何计归故园邪？侍女分离，妾欲以侍情郎，郎有堂君在上，必不相容，进退无路，去止两难。”王鹗曰：“既无归路，正契仆情，幸谐同衾共枕之乐，安得有再来忽去之理？”笑桃曰：“两人同心，誓不更改，岂不知桑中之奔为女字之耻，不告而娶为男子之非乎？”鹗曰：“父母虽严，心常爱我，以我恳告，必相怜悯。倘得允从，与子偕老，实所愿也。”仙子曰：“若谐素愿，与子相偶，不惟大有益于君，令君取富贵如反掌耳。”鹗曰：“愿得成双，何言富贵乎！”<br><br>　　鹗遂入阁拜夫人。夫人曰：“何谓也？”鹗曰：“见有犯理之事，冒罪恳前，数日前遇仙女，已许鹗为配偶，其缘已偕，既无损于身，且在益于儿，为天上之仙俦，非图人间之富贵。伏愿容许，以伴读书，而亦可进取，誓不别娶。”夫人惊曰：“儿想被妖精之所惑，故来发此狂言，果是神仙，岂染此凡俗？汝且远之，勿以介意。久则夺尔神气，坏尔形质，死在须臾，堕入鬼录。父母养尔成气，袭箕帚之业，惟不知汝心保为如此也！”<br><br>　　夫人告于谏议，谏议曰：“我有法术，能制妖祟；从鹗之言，请试之。乃备大礼以迎新妇，大会宾客，先求有道仙官书灵符，候新妇至，降真香，沉香而焚之。果是神仙，何得畏惧？若是妖邪，岂敢进言！”<br><br>　　遂择日与鹗纳妇，书请群僚，云：“新妇幼小，养在宅中，今日长成，宜其家室，故请同僚同光此席。”众僚各备礼相送，谏议辞不受贺。乃集众官寮属，酒已三行，及烧斩邪符，焚降真沉香，令新妇出。笑桃同鹗拜于筵间，亦无所惧。新妇乃顶玲珑凤冠，摄玎玉佩，长衫大袖，淡饰雅妆，绣履踏月，纨扇掩面，侍女扶持，相参礼拜，从容中度，殊无失节。合属官僚皆称贺。众议曰：“新妇新郎，真神仙中人也。”<br><br>　　须臾，左右侍从捧玳瑁盘，进百花鲛绡两端，上奉翁姑；遗梅脑一盒，以奉众上，香味袭人，非凡间之物。郡中士夫百姓，皆欢欣鼓舞。宴罢宾客，谏议谓夫人曰：“我家三世奉善，誓不杀生，征事平正，传家清白，以慈祥接下，天遣仙女以配吾儿，果无疑矣。”自是养亲以孝，勉夫以学，出言有文，治家有则。<br><br>　　当年朝廷选士，鹗以进身为重，昼夜攻书，忘餐废寝。笑桃谓鹗曰：“何苦如此？”鹗曰：“进取之法，以苦为先。正扬名以显父母之时，苟不劳心，实为虚度此生矣。”笑桃曰：“我为君先拟题目，令君是预备应试，可乎？”王鹗曰：“试官不识何人，子却先知题目，亦不妄邪？”笑桃遂怀中取出三场题目示鹗。鹗曰：“子戏我乎？”笑桃曰：“君勿见疑。”<br><br>　　鹗遂日夜于窗下按题研穷主意，操笔品题。数日间，思索近就。笑桃谓曰：“君文虽佳美，愿为君赋之。”略不停思，一笔而就。引古援今，立意造辞，皆出人意表。鹗惊异之，叹曰：“真奇绝尘世！”遂熟记焉。试期之日，鹗别父母及笑桃而行，笑桃谓之曰：“前程在迩，切勿猖狂。”<br><br>　　鹗到东京，领试题，皆笑桃所拟者。就便上卷，并无涂抹改易。主考咸称“文章老健，必有神助之者。”称为奇才，大魁天下。<br><br>　　鹗既得意，泥金之报，殆无虚日。忽御笔诏授眉州签判。鹗归辞父母亲戚，携笑桃之任。前眉州太守已替，新太守未来，遂权郡印。<br><br>　　忽一日，有守门吏报云：“有一秀才，姓巴名潜，言与权郡有亲，故来相访。”遂至厅上，乃见其人顶平目深，高唇长舌，鬓卷发长，其容貌虽粗欲之常人，其言语乃文章之秀士，一进一退，灿然有礼。王鹗曰：“素昧平生，有何姻眷？”秀才曰：“潜本巴郡人，寄居眉州三峰山下读书，积有年矣。为与汝夫人有亲，故到于此。一日权州到任，失于探问，不得讲探亲之礼，幸恕狂率。请略告夫人。”<br><br>　　鹗遂入宅，谓笑桃曰：“有一秀才，姓巴名潜，言与夫人有亲。”笑桃闻之情思不乐，谓鹗曰：“彼乃妖精，急以剑击之！”秀才见鹗急来，有杀气，指鹗谓曰：“汝妻是我妻，未蒙见还，反欲害我。”便下砌走。鹗急遣人追之，不知所在。鹗谓笑桃曰：“彼何故有此事？”<br><br>　　笑桃谓鹗曰：“君相遇情好，恕妾之始末，不可不谕。妾乃上界仙花一枝红梅也，身已列于仙品。时西王母邀上帝，设宴，令仙苑群花尽开，以候上帝之观望。时妾适因群仙宴，酒醉未醒，有违敕旨，遂得罪，便令人将妾自天门推下，随落三峰山下。妾既推下，残命未苏，久之，遂依根于石上，附体于岩前，迎春再发，以候赦而复归仙苑。不意所居之地有一巨穴，中有巴蛇。此畜寿年千岁，乃聚土石之怪、花木之妖于洞，恣逞其欲。妾乃被胁入洞中，欲效欢娱。妾乃仙花，誓死不从。此畜爱妾貌美，又且畏天行诛，监妾于后洞。<br><br>　　一日，此畜归巴中看亲，妾乃乘间走出洞门，复归三峰山下。斯时太守张仕远适来此山，见此红梅一株，香色殊异，乃移妾栽向阁之东。栽近月余，巴蛇归穴，探知其事，欲谋害张仕远以夺妾。张公乃正直之人，尝有鬼神拥护，无可奈何。一日，张公解任，除唐安郡守，爱妾此花，携之入蜀，栽于唐安郡东阁内。张公解任之时，则妾已得地，本固根深，不容转移，于是久住于蜀。妾遇君时，有姊妹数人，虽群花之仙，非品格之仙也。而妾乃居南宫，君旧折我南枝，曾为堕落。自此南宫既坏，我无可依。配君数年，男女已长，妾亦尘缘将尽，复居仙苑，异时为天上人也。”<br><br>　　鹗闻之，乃思前日诗意折花之谶，劝勉笑桃，幸无介意。<br><br>　　后数日，群僚请太守众官合宅家着聚住三峰山下游赏。笑桃闻邀同往，不肯前去。王鄂强之。至三峰山下，妓女列宴，笙歌满地，游人欢悦，车马骈阗。至暮，忽一阵狂风吹沙拔木，天地昏暗，雷奔雨骤，人皆惊避，乃见一大蛇从穴中而出，官吏奔走，鹗亦上马，令左右卫护宅眷以归。须臾，有一骑吏驰至宅内，急报太守：“有一大蛇，形如白练，拥了宜人轿子入穴。”鹗举身内扑，哭不胜悲。<br><br>　　次日，令人往三峰山下寻觅踪迹，惟有红履在地。王鹗曰：“此乃孽畜所害。”计无所施，乃急修书以报父母。<br><br>　　一日，郡中有一先生，衣鹿皮衣，来郡衙求谒。门吏不宵通报。先生叱门吏，直至厅前。先生揖云：“知权州有不足之事，贫道故来解之。”鹗曰：“我之不足，君安解之？”对曰：“巴蛇害人性命，何不杀之？”遂请至阶，及坐，问：“先生有何术可以御之？”曰：“来日与君同住三峰山下。”<br><br>　　乃以壮士百人，直至穴前。先生画地为坛，叩齿百遍，望天门吸气，吹入穴中。须臾，穴内如雷声，其中文乃挺身穴中而出，身长五丈余，赤目铁鳞，一见先生，欲张口吞之。先生大叫一声，震动山谷，其蛇乃盘绕。先生取下瓢，下火数点。须臾，火起十余丈，旋绕大蛇于火中烧死，白骨如雪。先生乃取火丹入瓢。鹗曰：“感荷先生大恩，今孽畜烧死，已报其仇。欲得宜人尸骨归葬，吾愿足矣。”<br><br>　　先生遂与鹗领军士入洞中。行至一里余，见洞中峥嵘，朱帘半卷。先生将入其门，见仙洞高明，花亭池沼，绝无鸟迹，唯乱花深处，乃有群女出焉。笑桃亦在其列。鹗见笑桃，唤曰：“王鹗来寻宜人。”笑桃答曰：“妾在此无恙。”<br><br>　　鹗遂与笑桃并众人出穴，一同拜谢先生。先生曰：“今日之事，满吾愿也。”吾非凡人，乃三峰山下万岁大王。为孽畜居穴中，累被他害，终不能报，遂往名山拜求神仙，欲觅方术，蒙仙师授我火丹之诀。”言罢，只见大虎踊跃，大叫于三峰山下，先生忽然不见。王鹗乃与笑桃并轮归州，郡僚宴贺。<br><br>　　未及半年，忽有吏报云：“家有书至。”鹗开视之，其中云“汝可归毕姻陈氏”事。时笑桃在旁，见书泣曰：“妾不负君，君何负我？”鹗曰：“我前日修书奉父母，宜人已被害，而敬以达之父母，盖深惜痛之也。不意父母念我远宦，为结陈侍郎家婚姻，不知宜人复为先生救出。今当再修书以报父母知之，则可以速退陈侍郎家婚姻也。”笑桃曰：“不可。前日报妾已死，今日报妾复生。若退陈氏亲事，则必问其事之由。既说巴蛇所驱，人必疑巴蛇所生子女之辱，当何言哉？有何面目归见翁姑？妾已随君有年，子女俱已长成，节缘已尽。妾所居南宫之地，今复修成，妾当归矣。君宜念妾所生子女，宜加保护，毋以妾为念。君若不弃，异日红梅阁下再叙旧欢。”言汔泪下。<br><br>　　王鹗子女相抱而泣，不胜其悲。笑桃辞王鹗，下阶，衣不拽地，望空而去。鹗追不及，抱子女哀哭，昼夜不绝。郡中闻者，皆为哽咽。鹗愁肠如结，离恨如丝，携子女以入房，痛鸾凤之折伴，遂将郡印帖于僚属，乃携子女还家，以构陈氏之好。鹗虽再娶，而意不满所怀，遂嘱托朝宰，改任向蜀。未几，诏授唐安郡君。鹗喜，趣装，携子女之任。<br><br>　　未及半月，早到唐安。骑从拥后，旌旗导前，竹马来迎。受贺方毕，遂载酒肴，携子女，直诣红梅阁上，叙旧日之情。花艳重研，鹗乃指梅谓子女曰：“母当时临别约我来也。区区既到，何得无情？”子女号哭，鹗亦伤心，乃题诗于壁以记云：<br><br>　　宦游何幸入皇都，高阁红梅尚未枯。<br>　　临别赠言今验记，南枝留浸向冰壶。<br><br>　　鹗乃画一轴红梅仙子，永为奉祀；伏愿男登高第，女嫁名家，地久天长，流传万古。　