高士生于东海，而其长也。又涉于西海，辙迹遍天下，人皆仰之。未有一登其门者，惟唐玄宗幸其第，遂有广寒宫之名。<br><br>　　高士为人丰采无比，圆神不滞，且识盈虚之数，不以显晦介意。清虚、丽香、飞白三人皆亲炙其辉，而丽香犹一步不忘焉。清虚、飞白忌之，遂加屈辱之苦。丽香望救于高士，高士自昼至暮，始素服而来。<br><br>　　方负罪鞠躬叩首以谢，而高士惟冷视而已，不能扶之起也。丽香怒曰：“高士以经天纬地之才，昭明洞察之德，乃不能驱清虚于空谷，扫飞白于炎方，使我草莽之士垂首丧气于此耶？”高士曰：“居，吾明与子：子非岁寒材也，求免于飘零足矣，而欲拔萃以取荣哉？”丽香益怒，复求解于清虚。清虚不觉大笑，奋然一声，飞白惊倒。丽香遂排脱而起，自是感清虚而疏高士矣。<br><br>　　高士一夕为阴谋所掩，卒然临之，魂魄俱丧，平生所有，吞并殆尽。九州之人，无贵贱，无大小，皆焚香秉烛以救之。而三人者，则如常而已。然清虚犹凄然有惨意；飞白犹暗然有悲色；而丽香则迎笑而问之，若有幸其磨灭者。既而，高士幸完璧。清虚、飞白从而短之，高士曰：“丽香非有他也，限于力也。某与丽香可以神交，不可以力助；可以形影，不可以形求。何我韬晦之时多，相会能几何哉！”<br><br>　　丽香闻之，叹曰：“一疵不存、万里明尽者，吾高士也！向压于飞白而不救者，亦限于力耳！某诚非才，何以知高士之量！”寻续旧交，遨游良夜，或平原旷野之中，或岩古壑之岭，或琼楼玉宇之上，或纱窗静槛之下，四友无所不至。所至之处，清气郁然，非寻常俗比矣。<br><br>　　然高士少时爱学美人眉。丽香谓曰：“以某之色，得君之眉，媚不可言矣。至老年，血魂消瘦，每持一钩，钓于江汉间。”飞白谓曰：“独钓寒江，宁舍我为伴耶？”清虚乃笑曰：“吾稍奋焉，则公等或昏昧而逃匿，或弃职而捐躯，尚能相安相得于宇宙间哉？”三人拱而谢曰：“愿淡洵以交，万年一日。幸毋相慱，以至于是。”清虚曰：“戏之耳！”复叮咛以为永友，期与天地相终始。