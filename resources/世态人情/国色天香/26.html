吕用之在维扬日，佐渤海王擅政害人。中和四年秋，有商人刘损，挈家乘巨船自江夏至扬州。用之凡遇公私来，悉令侦觇行止。刘妻裴氏，有国色。用之以阴事下刘狱，纳裴氏。刘献金百两免罪，虽脱非横，然亦愤惋，因成诗三首曰：<br><br>　　其一<br>　　宝钗分股合无缘，鱼在深渊日在天；<br>　　得意紫鸾休舞镜，断踪青鸟罢衔笺。<br>　　金杯倒覆难收水，玉轸倾剞懒续弦；<br>　　从此蘼芜山下过，只应将泪比黄泉。<br><br>　　其二<br>　　鸾辞旧伴知何止，凤得新梧想称心；<br>　　红粉尚存香幕幕，白云将散信沉沉。<br>　　已休靡琢投泥玉，懒更经营买笑金；<br>　　愿作山头似人石，丈夫衣上泪痕深。<br><br>　　其三<br>　　旧尝游处偏寻看，睹物伤情死一般；<br>　　买笑楼前花已谢，画眉窗下月空残。<br>　　云归巫峡音容断，路隔星河去住难；<br>　　莫道诗成无泪下，泪如泉滴亦须干。<br><br>　　诗成，吟咏不辍。因一日晚，凭水窗，见河街上一虬须老叟，行步迅速，骨貌昂藏，眸光射人，彩色晶莹，如曳冰雪，跳上船来，揖损曰：“子衷心有何不平之事，抱郁塞之气？”损具对之。客曰：“只今便为取贤阁及宝货回，即发，不可更停于此也。”损察其意必侠士也，再拜而启曰：“长者能报人间不平，何不去蔓除根，岂更容奸党？”叟曰：“昌用之屠割生民，夺民爱室，若令诛殛，固不为难，实愆过已盈，神过怒，只候冥灵聚录，方合身百支离，不唯难及一身，须殃连七祖为君取其妻室，未敢遒越神明。”<br><br>　　乃人吕用之家，化形于斗拱上，叱曰：“吕用之违背君亲，持行妖孽，以苛虐为志，以氵㸒乱律身。仍于喘息之间，更慕神仙之事。冥官方录其过，上帝即议行刑。吾今录尔形骸，但先罪以所取刘氏之妻，并其宝货，速还前人。倘更悦色贪金，必见头随刀落。”言讫，铿然不见所适。<br><br>　　用之惊惧，遽起焚香再拜。夜遣干事并赍金及裴氏还刘损。<br><br>　　损不待明，促舟子解维。虬须亦无迹矣。　