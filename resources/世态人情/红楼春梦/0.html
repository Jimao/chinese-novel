&nbsp;&nbsp;&nbsp;&nbsp;花隐翁键关示疾，谹然廖然，若谷居而野息。其友辛庵子往视之。翁方踞案捉颖，为《石头》补记。掇脂黛，掞轩裳，濡染洸肆，熙怒无方，客至乃辍笔而彷徨。辛庵子率然问曰：“子何疾哉？疾则当休偃，而子胡为其役役？且吾之重望于子者，上之经剬而史缉，次亦皋牢旧闻，为补史之腋。甘此屑屑，毋乃不择？”翁聆之，欷歔雷叹，貌若甚戚曰：“子何知，是吾疾也！是所以已吾疾也。人有恒言，患在有身。身之为患，心为之因，智深而忧集，情深而感乘；郁勃于其中，而环伺于其外者，乃相贼于无形，辟之而弗得，忍之而未能，治之而莫知其名。吾尝求之于扁鹊、卢医，扁鹊、卢医谢弗治，乃求之于趾离。趾离曰：‘吾无能为力，子其求之于娲石。娲石之力可补天，夫何憾之不弥，亦何疾之不释’。或云：‘大荒之山，娲石是居。’吾以神为马，以气为车，将蹑之于太虚，不意乃得之于琐屑之书。吾之为是书也，溺而蠲虑，劬而忘疲，倏而晒然笑，若濛泛之见晖；俄又唏然涕，若昧谷之雰霏。人见之为吾疑，问其故而莫之知；吾习之若无奇，问其故，吾亦不自知也。疾与石触，若翻若覆；石与疾攻，若阏若融。是惟娲石之功，而其究归于空空。子知我者，将毋曰：狡狯哉是翁也。”辛庵子始而哑然，继以怃然，终乃恍然曰：“呜呼噫嘻，我知之矣。往在海滨，共叩白瞽。白瞽曰：‘异哉，子忠孝人也，而蜍志厌厌之与伍。’翁闻泣下，久之无语。又尝邂逅酒次，互剖衿傃。翁有感而言曰：‘人生大难，厥惟死所。吾佹得而佹失之，乃忍而与此终古。’语终默然，涕下如雨。然则天倾地坼，悠悠此心，子之疾久矣，而宁自今！又闻孙子胜翠为翁作生传，其论翁曰：‘怀有所蕴，展转以致之，卒莫能尽其诚。’向之展转曲致之者。殆犹擿埴而冥行；既屡折于蓁荆，退计堙暖，若慏若悜。役役稗野，耗此精诚，雕肝鉥肾之已赘，抑何解于下士之蝇声。虽然，世间事皆诡耳。其在当境息瞥，初不以为诡也。翁之游于大荒，止于太虚，宁非放意自诡者。然当踞案役役，倏哂而倏唏，神之所注，心亦营之，方谓浯台之石，嶻嵲于其侧，而遑省为韩陵托意之遗。”翁呵而兴，豁如无疾，纵谭龙汉，乃有壮色。日暮客归，复篝灯而属笔；且以辛庵子之知翁也，命次所云，以弁斯帙。辛庵子者，泲阳许璐。时则庚辰清明前十日也。<br>