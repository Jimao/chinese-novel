山简闻王戎之言，乃大哭而别，以其为情重人也。惠子闻庄生之语，竟大笑而去，以其为忘情辈也。看《林兰香》者，总不出此两种。<br><br>王元美宴客，一术士谒之。座客争叩吉凶，元美曰：“吾自晓大八字，不用若推算。”士问：“何为大八字？”元美曰：“我知人人都是要死的。”此《林兰香》一部人物所以大半皆有收结。<br><br>觉隐有诗云：<br><br>“一派青山景色幽，前人田产后人收。后人收得休欢喜，又有收人在后头。”遍观古今，感慨系之矣。而五院荒凉，特其渺焉者也。<br><br>李德裕戒子：“毋以平泉花木与人。”身没未几，竟为乌有。魏征之宅，大唐撤殿材成之。少间即至易姓。萧瑀之宅改为荐福寺，马燧之宅，改为奉诚园，郭汾阳之宅，改为法雄寺。迁易靡常，倏如传舍。所以泗国府节不细叙。<br><br>唐云叟寄秦尊师云：“翠娥红粉婢娟剑，杀尽世人人不知。”耿朗溺于色，以致促其年是也。<br><br>辽懿德萧后以写十香词被诬赐死，是即梦卿题壁书扇之前车。<br><br>晋公主谓王戎曰：“亲卿爱卿，是以卿卿。我不卿卿，谁复卿卿？”此等韵致，爱娘有焉。<br><br>陶谷买得党家故妓，取雪茶共饮，谓曰：“党太尉应不识此？”妓曰：“彼安得有此？但能于销金帐下浅酌低唱，吃羊羔儿酒耳。”Y耿朗家可谓兼之。<br><br>唐吉温、罗希奭为侍御史，随李林甫所欲，锻炼成狱。时谓“罗钳吉网”，是乃茅球前身。<br><br>顾希武曰：“积财可以备患，患亦生于多财。与其因患而破财，孰若不积财而无患？”此是与任自立一流人说法。<br><br>竺法深对刘尹云：“君自见为朱门，贫道如游蓬户。”公明达、季狸之交耿朗是也。<br><br>向子平尚男婚女嫁毕，遂游五岳名山，莫知所终。此公明达之证。<br><br>徐洪客、虬髯公，乃赫连照之证。<br><br>成化时，内官覃吉温雅笃诚是全义之证。李生之舅卢某，有道术。邀李诣其居曰：“求得一妓，兼善箜篌，令侍饮。”箜篌上有朱字曰“云中辨江树，天际识归舟。”后娶陆长源女，乃所见于卢家者，果善箜篌。朱字宛然，此摄魂之证。<br><br>陈眉公云：“人生在世，生老病死关谁能透过？但常人犹可，独美人名将老病之状尤为可怜。西子之泛五湖，姚平仲之入青城山，他年亦未必不死，但不使人见末后一段丑态耳！燕梦卿之早死，季子章之远去，良用此意。有僧问希迁大师：“如何是解脱？”师曰：“谁缚汝？”又问：“如何是净土？”师曰：“谁垢汝？”又问：“如何是涅盘？”师曰：“谁将生死与汝？”若淫僧恶道；好医蛊婢，乃自缚自垢自死之也。<br><br>陈贶为人最腐，五十方娶，自喜得偶，谓人曰：“仆少处山谷，莫预世务。不知衣裾之下，却有此珍美物事。”季三思及门馆先生毋乃似此。孟宗一哭，冬自生笋，孝之所感也。寇公归葬，枯竹生芽，忠之所感也。梦卿死去，花木亦枯，情之所感也。<br><br>　　　　　　　　　　　　　　　　寄旅散人引