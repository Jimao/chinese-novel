
　　不肖生平读书而于马《史》、屈《骚》之外，又别好传奇野史；或见余而讥之，余固嗔然而莫应也。尝思古人有不得志于时者，每每托为风花雪月之词，以自寄其意；男女思忆之事，以自达其情：此《二荷》之所由作也。观乎《二荷》之所云，如白莲、映荷、丽荷其人者，虽男女情之所极，而其存终始，慎愧嫌疑，揆诸桑间濮上之流。盖有不可同日而语者，岂非圣人之所云：《关雎》乐而不氵㸒，哀而不伤乎？是书之人之事，何不见史传欤？皆作者借其姓名。述其行事，载之为书，以道达其牢骚抑郁之情，以为有才如斯，有情如斯，男女之遇合，贞静如斯。殆必不封侯、不诰命不止也。然鉴于此书，盖有所深感矣。怀予生平少孤，自学无所提命，零丁孤苦，举世无知。自恨不出里门，罕闻天下之事，日惟取此成书，细加考订。惟读书者不以文害词，不以词害志，以无逆志，是为得之，不必问其书之赝否。而见余之年来适情时短，悲歌日长，则又不能不借是书以为开拓心胸之一助也。后之览者其亦识余之心乎！<p></p>