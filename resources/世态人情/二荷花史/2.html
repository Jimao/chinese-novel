
　　聆音问答<p></p><p>　　高歌挑引</p><p>　　入耳关心</p><p>　　白郎十愿</p><p>　　赋赏荷花</p><p>　　因诗拟合</p><p>　　窃看新诗</p><p>　　园亭步和</p><p>　　二婢寻笺</p><p>　　计赚传书</p><p>　　若云邀玩</p><p>　　搜取诗笺</p><p>　　之枚算计</p><p>　　检阅回书</p><p>　　楼中豪饮</p><p>　　悬挂色牌</p><p>　　聆音问答</p><p>　　丽娘就把凌烟问；“隔墙嗰位操琴人，唔知佢地因何故，弹来字字咁伤心？一声一泪真凄惨，分明怨恨曲中论。你地知佢谁人否？做乜在我书房来操这般琴？”凌烟未及将言答，绮琴横口应声频：“我猜哩个弹琴客，定系惫懒依优嗰个人。姐你估佢系个谁人罢？就系找珠嗰个探芳身。我想嗰日映娘真系精，做乜就知探芳系男人？谁想果然假贷非真货，系一禽罗屎佛假斯文。”</p><p>　　听语丽娘兼映姐，着惊齐就问声频：“做乜如今这个弹琴客，就系假扮那个找珠人？”凌烟遂亦忙声禀：“如今姐尚未知因，佢系秀才身姓白，名为青友即其人。我地老爷活佢多才学，请陪公子习书文。到我府中将半月，或者如今就系佢弹琴。记得前日绮琴共我园中去，谁知撞着这遭瘟。只话唔敢揩来对姐讲，请娘恕罪我方陈。前日奴承姐姐命，采花回姐衬香云，点想正正花间逢着佢，见奴无限喜欢欣。佢就当头截住奴归路，就畀嗰呕闲言闲语对奴陈。话曰花深嗰日清明节，得遇我地贤娇两玉人。初时未识娇名字，佢就北巷东街到处寻。唔想柳暗莺藏人不见，唔能得到姐花阴。致此难情雁鱼传只宇，空系独当风月忆双文。几度访寻踪与迹，方才知道此跟寻。因而扮作珍珠女，得入红闺见姐身。佢话主意将情来告诉，向娇亲达佢殷勤。谁知烂递娇唔食，就时识破佢真身，揩佢珍肆来骗了，又将佢赶出园林。此时只话相思断，唔想老爷又请佢来临，因之得遇奴奴到，故此央奴归把佢情陈。姐罢奴想此生真好笑，做乜白白忙忙咁发瘟？”语罢绮琴还又道；“重有一句言来又尽新，我想男子几多冤屈事，就话佢已将珠定了姐佳人。叫我传言多上福，佢话望娘千万要留心。寸丝为定从来道，重话姐你唔好将花又畀别家人。我因见佢言无理，激起心头火就焚，我就轻揽鲛绡云度影，斜飞春笋玉留痕，一掌就从尊面上，煎鱼咁热手纱痕。走脱就时回步转，只话当初唔敢对娇陈，姐呀！奴亦会听唔会学，重有好多说话记唔能，独我打来真觉爽，哩下唔知痛过定唔曾。”</p><p>　　映娘一听她言语，开声便教绮琴云：“你讲此生言共语句句分明实可憎。在佢虽云真可恼，但该怜念佢斯文，只好走开唔睬佢，做乜好轻凌辱读书人？做乜好轻举手将人打？你们真亦欠思寻。以后各人须谨记，但逢须要避他身。</p><p>　　倘若传来言共语，定然重责不饶人。”丽姐答言称：“甚是，只要谨守闺门莫惹尘，管得人家唔发懵，管得人家唔懵费心神，正系垂帘好隔花间月，莫遣春风冷梦魂。”</p><p>　　大家遂即回香阁，不管愁多隔壁客弹琴。</p><p>　　高歌挑引</p><p>　　二娇转到红闺内，忽然裴姐母亲临。说声：“近日逢初夏，暑气无端好困人。仔你大家茶饭后，唔好日长空度过时辰，正好畀些花朵描兼绣，正唔亏了过光阴。古道‘男若勤耕有菽粟，女如勤织有衣襟。’闺中最要知勤俭，懒惰从来不是人。”二娇得了夫人命，雕床遂共理绒针。</p><p>　　几树好花开白昼，一庭春草易黄昏。红消半壁金乌影，月到花间已有痕。白生时在芸窗里，共起叔锦闲歌学楚吟。</p><p>　　忽闻玉笛飞声至，流响迟迟在柳阴，知所吹来杨柳笛，定然系我两佳人。独系花掩柳遮唔见面，只觉相思无处着春心。因忆与娇回转后，寄恨曾将七字吟，作得无题诗四首，何不将来吟咏使之闻？佢就手挽庭花观着月，开声朗朗便哦云：</p><p>　　无题</p><p>　　其一</p><p>　　十里香风锦绣晴，隔溪遥见踏歌声；</p><p>　　归来却怪行春路，寻得花枝不识名。</p><p>　　其二</p><p>　　夜夜撩人入梦来，梦时欢笑醒时哀；</p><p>　　如钩怕见窗间月，一岁能圆十二回。</p><p>　　其三</p><p>　　鬼病恹恹睡起迟，剪蕉分破四愁诗；</p><p>　　几经风雨相思泪，人在垂帘未得知。</p><p>　　其四</p><p>　　缄情谁为寄萧娘，空费鸾笺百幅长；</p><p>　　咫尺红楼春雁绝，望来真个似衡阳。</p><p>　　向月吟敲无数遍，随风飘处韵偏长；哀声只觉留唔住，巳入红楼绕碧窗。</p><p>　　入耳关心</p><p>　　映姐就时亲听见，细语同心把耳装，话有楚吟穿月过，恨逐风生满五羊。好似孤猿啼夜月，犹如独鹤唳秋霜，听来如怨还如诉，细想谁家咁断肠！</p><p>　　凌烟知此孤哀客，定系白生寄怨在东墙，乘机却即开言道：“悲凄想是为怜香，故此向月吟来声切切，因风散作恨茫茫。我想世有几多冤苦事，唔赛因花撩恨最难当。两家相忆犹闲可，第一嗰种单只相思更断肠。人生若遇痴情个，唔该铁石作心肠，倘系男才女貌能相敌，你就绿琴偷听亦何妨？况且青春人世原无几，转眼蛾眉便带霜。岁久人无千日好，春深花有几时香？唔信试看天上月，中秋过了就唔光。快活算来该趁早，正唔亏了少年场。若系眉痕淡去思张敞，春色飘来忆阮郎。嗰时就系迟敲了，回思空惹恨茫茫。”两娇听罢凌烟语，赚得芳心好似落花忙。</p><p>　　映娘因唤裴娇道：“做乜同心默默独凭窗？估系因听《阳春》歌《白雪》，惹我同心恨断肠。”丽娘答道：“差疑了，寻花谁管蝶飞忙，但系夜静更阑神觉倦，有乜肯因闲事挂心肠？莫非姐你心牵佢，故此落水拖人把我当。”映姐见娇唔肯认，亦就推开笑一场。</p><p>　　白郎十愿</p><p>　　住语佳人香阁内，且转愁歌道白郎。玉笛听来唔见响，凄然益觉意茫茫。叔锦此时贪去睡，独系自家愁坐倚虚窗，只觉满腹私情无处散，佢就闲思所愿慰愁肠。</p><p>　　猛因一愿觉堪怜，愿作盈盈月在天，半掩红窗人静后，我就将身偷入佢床前，轻轻照上如花面，看一遍，等娘衣卸便，然后圆到花床共佢眠。</p><p>　　忽来所愿渐难穷，愿作香帘淡淡风，暑气困人衫子薄，我就轻轻吹入佢怀中，芳心畀我都吹动，轻一送，如将裙带弄，就系云鬟都着我吹松。</p><p>　　细寻一愿更堪夸，愿作佳人得意花，香径若逢春意好，我就开开来解我冤家，佢若新妆梳已罢，眉又画，折将来睇下，想我定然插入佢堆鸦。</p><p>　　更从何愿慰生平。愿作香调酒味清，有时佢若愁难破，我就浅浅斟来任佢擎，倒尽玉樽将酩酊，还又整，直到心唔醒，正系佢因我醉尽抛情。</p><p>　　复将一愿细绸缪，愿作新妆镜倚楼，鬓乱钗横的睡起，我就指佢将眉画月钩，发垂香额云披藕，妆欲就，对面相看够，罗呀照佢妆来好个头。</p><p>　　忽缘一愿欲成痴，愿作佳人粉与脂，洗手弄珠无一事，我就任佢桃花面上移，又揩一点红来试，真得意，私语闻香至，正系我在娇娇口上时。</p><p>　　心关一愿苦难忘，愿作文鸳翠带长，瘦来玉体嫌衣阔，我就由佢揩来系锦囊，轻风拂处飘还荡，偷眼相，装束真苏样，我就紧紧从腰勒起娘。</p><p>　　入怀一愿又消魂，愿作银筝与玉琴，得近佳人纤手指，我就日日由娇弄几匀。拈管夜来吹一阵，情未尽。欲把丝桐问，等我绮罗裙上放娇音。</p><p>　　欲如何愿更为佳，愿作扪胸玉钮排，锁住春情休乱动，等我时时挂在佢心怀，唔窄唔宽坚又耐，真可椋，钠鹪◆◆带，畀佢吟呕酥胸总着我揽埋。</p><p>　　转图所愿愈牵肠，愿作花红被一张，云窝时共轻相倚，我就当为荷叶复鸳鸯，晚间卷起流苏帐，灯又亮，铺来冰簟上，就畀姐佢一身总着我包藏。</p><p>　　为娇所愿犹唔尽，晓树鸟啼日已光。正系相思一夜情多少，地角天涯未是长。起步苔阶同病鹤，癯然踏碎落花香。细思空想都无益，不若偷闲做便一书章，时刻放埋衫袖里，若系便教人替我传将。因就展开五色云笺纸，默然端坐细思量。花露忽呈鸲鹆砚，青麟浮处墨飞香，轻蘸鼠须龙管笔，便书愁字作行行。写毕又将方胜叠，封作鸾函纸一张，书成恰好笼返袖，就着裴爷召去饮琼浆。</p><p>　　赋赏荷花</p><p>　　白生遂即忙趋命，主宾相见喜非常。裴爷手挽生言道；“想君近在我书房，读书估太劳心力，消瘦如今似沈郎。近因池上荷花发，并蒂开成碧玉人。我备一樽来赏佢，特此相邀醉六郎。”携手便同生去看，只见一阵风来一阵香。</p><p>　　白生睇见心惊讶，真系并蒂如同玉一双。因而想着春前事，分明梦见小青娘，与我并头花一朵，睇来好似这般妆；且花又合娇名字，好无梦兆系祯祥。想着几番心暗喜，开声赞道：“果非常，盈盈好似人相倚，娜椰犹如女并妆，正系夏水夏云兄弟辈，荷花荷露主宾香。”倚槛大家方叹赏，唔想筵开酒席已成行。分宾便在亭边坐，叔锦相陪亦在旁。更有几个侍儿来酌酒，锦屏倚着四红妆：一唤倩姬一雪翠，凌烟共起绮琴娘；携将细乐亭边弄，丝竹谁知客断肠。</p><p>　　生见凌烟心觉乱，支吾几度懒持觞。凌烟已晓生心事，频掷秋波寄意长。正系从中悟得勾郎法，只许郎看不近郎。</p><p>　　酒行亦觉人将醉，裴爷传命取文房。笔砚取齐开口道：“闻君佳律甚非常，请把此花吟一首，情鬟歌唱入新腔。”白生知得辞唔脱，亦欲将花来写佢愁肠。因即喽埋无限萧条意，玉字连拈赋得“忙”。吟完呈与裴爷看，真系《白雪》歌来春意长。</p><p>　　并蒂白荷赋得“忙”字</p><p>　　冰魂莫是即鸳鸯，开作凌波浅淡妆。</p><p>　　倩玉削来双影瘦，因风撩得两头忙。</p><p>　　夜随月妹成三个，时见湘妃倚六郎；</p><p>　　绝似踏青曾识面，扶肩当日在横塘。</p><p>　　读罢裴爷深赏赞，言花得此更生光。风流自可方元、白，君真锦绣作心肠。叫人再把杯盘整，饮来直到月飞光，生便豪狂成大醉，遂乃相辞独转窗。</p><p>　　因诗拟合</p><p>　　裴爷退入家中去，就与夫人谈论在香房：“今日凉亭排酒席，邀生同赏白莲香。醉中教佢吟诗赋，佢就一时执笔便成章。世间有咁多才子，他时富贵岂寻常。我想有女得他为女婿，门楣异日定生光。算来我女兼甥女，两人才貌俱相当。哩下点得一双佳女婿，来招佢做我东床。才人自古称难得，我欲两个将来嫁白郎。”夫人听罢呵呵笑；“老爷真亦欠思量，只有一女嫁一男，有乜两人同嫁一才郎？”语犹未了裴爷道：“夫人你尚未知详，当日帝舜曾婚尧二女，如今双嫁亦何妨？何甥与女同年月，同时同日实无双。睇来似有些奇异，我想真该同嫁一才郎。”</p><p>　　夫人听说唔曾答，只见叔锦行来已在旁。</p><p>　　窃看新诗</p><p>　　不知他有何言语。且诵双鬟转绣房。凌烟便对多娇启：“先间亭上饮琼浆，白生题有新诗句，话系来吟嗰嗲白莲香，揩来贴在池亭畔，我地老爷称赞极非常。哩下我姐大家无乜事，唔好出园去睇嗰诗章？”映姐听罢称：“系唠！又妨撞着这魔王。知佢做人多费气，一时惹出事头长。”丽姐答言：“真系怕！不如唔睇几高强。”唔想绮琴在侧忙声禀：“姐罢佢正食成死忌转回窗，如今有乜还唔睡？估佢梦见乜的阿公讲几场。”凌烟亦答；“生真醉，定然睡了姐休慌。况且今晚月圆天又暑，唔好出园消遣去乘凉。”二娇听罢双鬟语，大家齐就出香房。</p><p>　　苔经细屐留痕浅，柳拂轻衣度影长，遮遮掩掩穿芳径，入园已到小亭旁。只见月光正射亭边去，盈盈照着一诗章。</p><p>　　两姐行来忙共看，字敲珠艳句蘅香。你我轻轻吟一遍，唔想怜才人已动肝肠。丽娘看了开声道：“才华如佢亦非常，不即不离清雅极，且又深情无限在中藏。句句暗关娇与我，话人撩佢两头忙，分明以物将人比，又话踏青曾见在横塘。我想此生心意内，牵情近日已成狂，满腹私情无处诉，故此尽寄愁怀入短章。”映娘微笑回娇话：“大抵英年多有这心肠。”</p><p>　　凌烟时即称：“娇姐，就话白生果系已成狂，先者席中曾见佢，似觉泪流就要到腮旁，若非当下人多众，佢地定把呆来讲一场。天赐老爷教佢吟诗句，佢就揩诗比我两娇娘。我娇既叹他才好，唔好姐亦揩来和一章，一来答佢诗中意，二亦见姐唔同俗女行。”丽娘更有诗中癖，因语同心姐映娘：“我地大家吟一首，就系步他一韵亦何妨？”映姐笑声言领教，便叫丫鬟回去取文房。</p><p>　　园亭步和</p><p>　　凌烟闻命忙移步，二娇时就细思量，无言对着蟾光立，共觅新词赋六郎。正系倚月敲诗声带冷，对花安字句留香。</p><p>　　恰好二家诗赋起，凌烟亦已到花旁。揩来笔砚和笺纸，递与多娇两位娘。就同对月将诗写，只见语出佳人便不常。</p><p>　　并蒂白荷次得“忙”字</p><p>　　何必双栖羡翠鸯，并头水殿有明妆。</p><p>　　圆圆月晒同心冷，娜娜风惊偶语忙。</p><p>　　掌上依稀回两燕，池边恍惚对三郎；</p><p>　　多情却赚西来蝶，不肯东飞向柳塘。</p><p>　　裴丽荷稿</p><p>　　休疑雪藕是鸳鸯，幻向池头作玉妆。</p><p>　　缘到自然成个对，静来全不着些忙。</p><p>　　已如虢国带秦国，复似刘郎偕阮郎；</p><p>　　怪得影单人白日，寻看频自到银塘。</p><p>　　何映荷稿</p><p>　　向月拈将来共看，只见映姐忙声叫丽娘，就话：“生在第三排次第，做乜同心就想对三郎？”丽姐闻言忙骂道；“同心何以咁灾殃！我们但用荷花事，谁管人居第几房？唔用担埋来笑我，只怕同心你系咁心肠。”绮琴时见佳人语，佢就笑称：“两位姐娇娘，姐你大家都免笑，等我都将你做嗰诗章，揩来都贴亭边去，等你大家都去对三郎。”凌烟拍掌呵呵笑：“你个细蚊言语亦参详，你今尊庚年十二，咁久放来系哩个屁香！”</p><p>　　二娇闻语思思骂，唔想白生荡出在花旁，总为娇声夜静闻来远，故此惊起耽愁孤客解寻芳。二娇时见生来到，大家随即避身忙。</p><p>　　二婢寻笺</p><p>　　白生只话行来载，唔想花神偏要恼三郎。就畀花树花根来掼倒，登时跌直在花旁。起得身来人已远，空系惹人兰府尚留香。带恨便从亭畔睇，只见石凳诗笺有两张。执将月下方来看，唔想入耳欣闻笑语狂。遂即卷来笼入袖，走埋幽处把人◆〈目庄〉。</p><p>　　见系绮琴共起凌烟妹，花屐匆匆不住忙。行来两个偷官道：“我估娇娇先者那诗章，阿白定然揩去了，如今点得畀还娘？”就时转过花亭去，果然唔见在阶旁。空余彩笔和端砚，只语揩来回报两红妆。</p><p>　　唔想白生走出来拦住，叫住阿姑两大娘：“妹你咁夜到来做乜嘢？唔好将来说过我知详？”凌烟一见生来问，开声便答白家郎：“先者石间笺几块，我娇内写有诗章，因避秀才行得速，唔曾带得转香房。哩下我地来寻唔见了，估系秀才揩在袖中藏。千万赐还奴转去，唔时恐惹事头长。”</p><p>　　白生听说微微笑：“妹你惫懒分明似恶当，你家两姐吟诗首，不才点得到包藏？做乜白日将人诬做贼，睇来妹你实唔当。妹罢偷诗我实唔多爱，第一两字偷香极在行。”凌烟烦恼回言答：“秀才你莫咁灾殃，在这读书唔识礼，做乜声声讲个臭和香？你莫把人诗密了，重来咁样舌头长？行开等我回家去，报与夫人佢主张。话知相公来亲取，有乜秀才你重敢收藏？”</p><p>　　计赚传书</p><p>　　白生听罢忙声答；“妹你咁刁真正得人狂，开口就揩相公讲，唔信相公就系食人王。由你去归同佢讲，诗亦唔忧奉转娘。”便向袖中轻一探，就时取出笑扬扬：“哪，此系妹你两娇诗章了，实唔畀你转香房。等我留在书斋来贴睡，当作你娇偷共我同床。日又眠时夜又困，就系睡浓都不放娇娘。”</p><p>　　唔想绮琴心忽偷生计，佢就悄从背后夺来忙。抢到叫声唔怕了，如飞遂即走返房，便揩这卷云笺纸，抖气呵呵递过娘。</p><p>　　映姐接来将一看，只见云笺一幅雪般光，包起一个锦封花折柬，全唔见有乜诗章。着惊便把丫鬟骂，叫言：“你胆实非常，咁久为何唔识法？做乜替人来做小红娘？”绮琴时见佳人骂，佢就石狮咁笑启言章：“姐你哩回真趣呀！做乜疾牙把我闹声扬？唔通话我有功抢到诗回转，故此畀我来升乜小娘？”</p><p>　　映姐就时将边柬，掷来桌上叫声忙：“你果有功该赏你，快近前来奉面汤。”凌烟时就行来看，唔想系个锦字缄愁书一方。就话：“死唠我地着他欺骗了，请娘息怒听端详：先者大家园里去，收取诗笺转绣房。谁知系着人揩了，我地问他求敢畀还娘。佢就细从衫袖里，探来拈着笑扬扬，叫声此系娇诗了，果然妙句压土响耳旁；重话揩转书斋铺席下，当娇偷共佢同床。重系绮琴悄到他身后，抢来才得转香房。点知佢系牢笼计，一时陈人传佢到红妆。”丽姐听言称：“咁怪！等我拆开来睇乜灾殃？”遂共映娘忙拆看，已见满纸春心墨里藏。</p><p>　　白莲百拜</p><p>　　二荷小姐帘下：</p><p>　　莲读《小青集》，至“人间亦有痴于我，何独伤心是小青”之句，不禁为之掩卷低徊而叹。以为世之美人，有小青之才，未必有小青之色；有小青之色，未必有小青之才。即有小青之色，也未必有小青之情，因于月下燃香煮茗，剪花张琴为文以吊之。盖惜其才、色与情三美并萃，为今美人之所莫及。</p><p>　　越明而行春溪上，忽于横塘得遇两小姐帘下。脸如芙蓉，娇嗔绝世；腰嫌杨柳，软不犹人，其香艳风流，即小青复起，无以过之。及归，而踪迹仙源，复闻两小姐帘下，锦绣心肠而才高咏雪，大非小青可似！仆时私心窃谓帘下之才，帘下之色，既已凌驾小青而上，想其芳心所抱而柔情固结，断不或出小青下矣。</p><p>　　孰意我心匪石不可转也。以语其情，乃与小青异，岂帘下以天仙化人，目无下上而竟尔忘情有如太上耶？</p><p>　　然情之所锺，正在我辈，仆固不能不哀哀然向帘下而陈说其情，且哀哀然而并望帘下以情者。盖情之一字，小可使痴，大可使死。如仆自游春识面以迄今兹，其于月夕花晨，风朝雨夜，觉休文病室，有鬼常侵，平子愁城，无兵可破，心忽忽而意摇摇，情之所绊，若衣败絮行荆棘中，未有不步挂牵。所以然者，诚以帘下国艳天姿，或白壁错投，明珠暗掷，则佳人皱眉于命薄，才子扼腕于缘悭。而香阁兰斋，正所谓“天长地久有时尽，此恨绵绵无绝朝”。仆是以不能不哀然向帘下而陈说其情，且哀哀然而并望帘下以情耳。</p><p>　　倘肯以色自珍，以才自爱，解情而悯，其情许盟于花。订盟于月，言传鹦鹉，复惠好音，俾佳偶克成，终身有托，则赋伤心之小青，不得擅才色与情之美于前，而千古风流案上，借是又得美谈矣。临楮涕泣，不知所云。</p><p>　　莲百拜</p><p>　　两娇看罢频含笑，只见丽姐开声道：“怪哉！你睇佢泪泣点点皆成血，心字行行不贵灰，满笺尽是支离话，有得咿嗄咁退财！”映娘带笑称言道：“世人多有咁痴呆。只要我心清似冰壶月，唔惹红尘半点埃。你就锦书诉出千般恨，有耳唔肯听佢哀。独系嗰张诗稿他拈去，此事分明惹祸胎。若得诗回还我地，管人唔懵忆天台。平生不惯相思苦，谁识愁文婉转回？”</p><p>　　私语喁喁唔觉久，谯楼忽送二更催，大家随即寻安置，唔想转眼天开日又来。</p><p>　　若云邀玩</p><p>　　停言莫讲闺中事，且说多愁白秀才。</p><p>　　自从赚得梅香女，为传锦字到天台，一心只望娇观见，解情怜惜客悲哀。亦将密意书鸾字，早晚差人定送来，指日花边和月下，与娇一定就埋堆。谁想书传到有旬多日，望断长天雁不来。做乜人在深闺情咁薄，全无消息到书台？莫是绮琴痴婢子，将书掼落地尘埃？莫是带归香阁内，唔曾敢递与娇开？莫是我娇虽看了，当做为闲不我哀？归鸦空对庭槐影，不见多情一字回。正系清酒解愁何日醉？待花消恨几时开？寂寥对影空垂泪，叫我无主相思倚靠谁？凄凄只觉愁无赖，佢就剪纸闲将恨字裁。欲做“无题”诗十首，只话等人便又寄妆台。唔想仅可吟成三四律，吠花忽见犬声催，眷惊随即将文画，揭盖收诗起看谁。</p><p>　　举目一观人已到，乃系若云无事探奇来。叔锦嗰边时听得，披衣佢亦出相陪。茶罢若云轻启语，就话：“时文近日亦奇魁，天下宗师新考巷，书坊昨己列成堆。我今因此来寻你，共往新街去买回。”叔锦答言：“我亦要。”所以大家遂共出门来，打在锁香园口过，唔想花间有女共徘徊。</p><p>　　搜取诗笺</p><p>　　映娘花里偷脏见，叫语同心：“你睇谁？”丽姐转头轻一看，飞香时就把言开。说声：“锦弟同阿白，共起这个唔知系乜谁？大家定去闲游了。想要好久方才正得回。哩下趁人唔在屋，正好去把我们诗稿搜返来。”听语映娘如有悟，就话：“系呀！寻诗吟事果然该。”遂忙偷问凌烟婢：“这些曾否带将来？”凌烟点首称云“在！”因就共移香履印香苔。大家入到书房里，就把白生居止问将来。绮琴带转朱栏道：“嗰处哩头就系佢书台。”</p><p>　　娇遂共前来看，只见窗前绯挑细打开，琴从玉案横斜放，书在香筵乱堆，红雨落瓶花半谢，紫烟笼榻帐轻垂。粉墙贴上皆诗面，又见占嘘心字已成堆。绮琴一见台中箧，佢就忙忙捧过抄将来，搜出一笺揩在手，就话：“两个多娇你睇来。”映娘见是非原物，执起依还放在台。秋波频把凌烟看，唔想乖觉丫鬟果灵才。即时会了佳人意，佢就细把生床独搜来。回头忽唤何娇道；“果然在此咁奇哉！佢就真正揩来贴席唾，天杀魔王咁退财。哪，哩张唔系原诗乜？好彩于今搜得回。”映姐接看称：“妙呀！免得留在人间惹祸胎。”裴娇亦即前来看，就话：“得佢返来尚怕谁？”</p><p>　　唔想花影乱中人影过，失惊忽见一人来。两姐以为生转了，闪身时即就奔回。那人见得娇回避，频频笑语把声开：“笑唤丽荷贤表妹，何故如斯避不才？”丽姐听言回眼看，始知佢系蔡之枚。正色就时忙语道：“我地唔曾知道表兄来，心上以为他客至，所以忙忙就咁乱奔趋。请兄且到书厅上，待报家君出奉陪。”语完遂共何娇姐，玉步轻轻遂转回。</p><p>　　之枚算计</p><p>　　主与婢，已潜身，引得之枚如醉企花阴。细想丽娘兼映姐，生来果然系精神，记得嗰日清明三月节，踏青曾至我园林。彼时我即思量矣，独系莫能下手以传心。总之系佢地做人多正大，空系教我海棠西想到于今。就时行入生房去，只话坐下然后转回身。唔想睇见案中笺一幅，离离内写有诗文，即便拈来轻展看，佢就唔◆〈口五〉◆〈口吴〉山乱读云：</p><p>　　无题</p><p>　　其一</p><p>　　误识娇鸾小凤家，时时弹泪与窗纱。</p><p>　　重云易锁当楼月，孤蝶难寻入境花；</p><p>　　眉似碧山虚晚翠，颊如红玉更朝霞。</p><p>　　竹枝歌遍无人听，空拨沉灰自煮茶。</p><p>　　其二</p><p>　　香温玉软竟何如，石氏徒言有绿珠，</p><p>　　帘下笑声金莫买，窗中愁字笔难书；</p><p>　　明花媚柳怜春半，乱发横钗忆梦余。</p><p>　　安得借来生雾履，凌烟飞到碧云厨。</p><p>　　其三</p><p>　　一度寻思一断肠，门深真个赚萧郎；</p><p>　　不逢密约传鹦鹉，徒在疏帘鼓凤凰。</p><p>　　风急芭蕉愁曲槛，月沉杨柳怨横塘；</p><p>　　迩时最是关心处，梅雨丝丝暗短墙。</p><p>　　其四</p><p>　　书签在架已封尘，空是劳劳着怨新。</p><p>　　秋水忆回临去眼，春衣思转欲藏身；</p><p>　　错抛豆子疑飞泪，误听莺哥似唤人。</p><p>　　愁煞绮琴挑不到，两眉空作半年颦。</p><p>　　读罢忽然头乱点，就话：“怪得先时人向此中临，青友个奴该死也，你睇花笺好个断肠文，想人亦有他情矣，独系得睇仍然未得吞。故此亲切言之而有味，想佢其间之际已难禁。亏我忆之多共少，谁想空空如也总无能，唔知死酒头着佢先尝了。我就断不干休放了人。”眉蹙下时心又想，忽称得了笑吟吟，将计不如来就计，正好就将诗做我冰人，俟我回家寻个风流使，揩诗送过二娇身。话系白生央我来传递，睇佢两个斯时柯所云，若然得彼真消息，我则风流焉有不如心？随即将诗怀入袖，就话且回书馆细思寻。</p><p>　　检阅回书</p><p>　　举步匆匆回转去，唔想生同叔锦就回身。归到住烟亭上去，笑揩几部买来文。坐来遂共同披阅，只觉风气年来又一新。摊开正欲来同折，只见一个小厮来请锦郎身。</p><p>　　叔锦见呼时就去，空系剩生独自对花神，寂寥只觉添烦恼，佢就丢书唔折起游行。行近碧栏轻一看，只见满径香苔尽屐痕，去迹来踪深复浅，登时想起细思寻。痕留苔上谁家屐？纤巧看来实可人。莫是先间我买文章去，两娇赐顾到花阴？香径行经苔藓软，系佢轻轻玉步印来纹。恨我早间缘分薄，便就唔能亲接姐佳人。若话在馆得逢娇赐顾，等我清茶牵盏亦甘心。哩下满阶屐迹空遗恨，人入重帘竟莫寻。</p><p>　　想来不觉生悲咽，佢就盈盈珠泪忽沾襟。</p><p>　　转身遂把书收拾，只话返房抖下免伤神，唔想入门就见这个装文箧，打开抄得乱纷纷。忽记有诗收在内，只话揩来还有续愁吟；唔想箧内花笺皆搜过，全唔见有这诗文。佢就估系两娇揩去了，心中时又自思云：我想此诗娇若亲观见，有乜重唔解意可怜人？等我亦把佢诗来睇下，我就当作同娇对面细讲论。即时行近床边去，揭起龙须席细寻，唔想娇这诗笺唔见了，睇见一封锦字叠同心，着惊执起忙开看，只见满纸香飞欲醉人。</p><p>　　裴丽荷书</p><p>　　昨阅锦书，觉至情入人，能使粉愁香淡，花怨红消。</p><p>　　然君尊旨，盖责鄙与映荷，谓其不解人意；抑知在映则然，非所论于鄙也。</p><p>　　忆鄙白君乔装珠女，亲举玉趾，贲我寒闺，晤言以后，虽月好珠帘，香钩懒挂；风清玉簟，绣枕慵欹；而鬼病牵人，每为瘦怯。及家严知君才高八斗，学贯天人，遽以世好通家，轻延至舍，俾锦弟得借开茅塞；而君亦遂惠然肯来，倚径桃花，且欢破窥人之面，卧池柳叶，犹喜开对客之眉。况鄙以锺情所属，能不“既见君子，我心则降”耶？然犹欲待蹇修，仍惭自献者，则以姊姊映荷，常依左右，恐李下生讥，瓜田见议，是以口将言面不敢，步欲进而犹疑耳。然则如尊旨所云；“我心匪石，不可转也”，“而竟尔忘情，有如太上。”鄙诚否否。兹来教谆谆，意欲与鄙向月邀盟，倚花结誓，而鄙柔情益不自固。</p><p>　　适映近沾寒症，未晚即寝，因使婢子凌烟，复言宣意，敬期入夜，共到园亭，以悉所私。倘其报可，鄙将扫径除花，延伫祗候，但不知“彼君子兮，噬肯适我”否？谨此敬复。</p><p>　　裴丽荷裣衽百拜</p><p>　　生词毕，喜如狂，叫句丽荷姐姐我娇娘！怎知你亦留心事，锦书偷到我芸窗，特约花间同发誓，叫我夜间入到佢花房，箧内诗笺都系娇揩了，哩下狐疑唔在更思量。</p><p>　　将书遂又从头读，复去翻来读几场，暗又忽然偷说道：真系千古多情是雨娘！做乜映娘做人情咁薄，慰我全无纸半张？怪得丽娘笑佢唔知意，真系过在聪明唔在行。想我共起丽娘相会后，有乜就肯来头咁白放敲娘？如今且整偷香手，夜到花前学阮郎。揩书遂即忙收拾，只见庭树留鸦日已黄。</p><p>　　楼中豪饮</p><p>　　书馆事，且停编，回文更说两娇仙。</p><p>　　时值大家茶饭后，闲谈同坐在楼前，此时只见凌烟婢，笑呼丽娘细开言：“奴正夫人房里去，着我偷得荼◆〈艹縻〉酒数樽，况且又系绮琴生忌日，我亦备有些肴在绣帘。哩下敢请我娇楼上去，一齐共佢庆寿向琼筵。”绮琴听得称：“真好！做乜这般多谢姊凌烟？”就时请起多娇姐，共登楼上把杯传。</p><p>　　映娘坐下微微笑，就话：“哑酒从来我懒沾，唔好取副色来行下令，我地大家豪饮到明天。”听语凌烟忙去取，就俾绮琴监令在旁边。酒行数次人将醉。佢就呼红喝绿各纷然。时又轮当裴姐掷，只见三六双么一四连。映娘睇了频呼道：“好个◆〈虫咸〉◆〈虫麻〉懵大仙，你休两眠睁睁将姐看，唔止倚花人懵望天孙，算起数来该五注，快斟令酒请娇完。若有一些唔饮了，我就大大将来罚令官。”绮琴忙便催娇饮；“请姐修心当可怜，唔饮一时将我罚，点好难为我令官？”</p><p>　　闻说大家都笑响，白生时已在花园。听来只觉心头痒，就欲走返楼上会婵娟。硬着粉壁一重来隔住，所以唔能偷步入重帘。此时听得难禁抵，真系心慌意乱口难言。摇摇忽又偷思道：书中曾说实根，佢话映娘近者沾寒病，故此传书约我到花轩，哩下做乜映姐尚能来饮酒？睇来此事己虚然。我想两娇原是多奸计，只怕系来教我食江天，侧耳就时忙又听，闻得楼上频呼载酒添。又闻丽姐时称道；“我地豪饮何妨学八仙？直须饮到明朝去，定个输赢心正甜。”</p><p>　　生听此言称：苦呀！做乜赚人孤立在花前？只管声声言饮酒，似赛心上全唔有哩边。真又中人奸计了，只系情浮空自到花前。虽知好约成春梦，佢重唔能舍得就回旋。</p><p>　　坐向石台还又听，此时已有二更天，忽又得闻楼阁上，恰如映姐细称言：“我实今宵唔自在，酒杯唔敢咁留连。凌烟快去将衾枕，不若搬来就在此间眠。”生时间说心偷喜，映姐果系病相缠。我估丽姐要等她睡熟，正敢偷身出绣帘。我地只着坚心来等候，免教错过好良缘。佢就等敲又一更头久，只觉楼中已寂然，心上以为裴小姐，定然赴约就来园。</p><p>　　唔想细听多时还未到，空系夜静寒庄冷觉添，就知人实唔来了，含愁只着转窗前。</p><p>　　悬挂色牌</p><p>　　归到书窗轻坐下，孤灯挑尽不成眠。转想先间娇两个，呼卢掷色在香帘。哄人成夜花间企，万恨千愁未易言。因把串花名与字，数来闲度夜如年。第一恨点最愁人不到，所以平步唔能得上天，刻漏听残更上鼓，做乜银畀围娇竟不前？只望佢似双龙来出海，我就锦裙拦住佢头先。绕屋共娇行入去，就似无数蜻蜓任我拈。解下大红双结带，二姑教佢把蚕眠。哩下巫山十二知何处，空系落花红满小阶前。</p><p>　　记得春分昼夜那时节，曾同二士入桃源，隔子眼将娇睇见，好似九溪十八洞中仙。剑行十道回家后，只话鱼游春水寄云笺，共娇做个鸳鸯配。闲学双飞燕入帘。唔想缘里正愁人不识，密静音书未易传，扭碎梅花心亦碎，望穷只雁怨霞天。细想二郎五岳都朝遍，做乜我就索系孤舟撑不前？因此就为秃爪龙行去，临老花丛去遇仙。桃红柳绿撩情处，只话雁衔珠到佢香帘，谁想群鸦噪凤将人困，愁来似火炼丹田。</p><p>　　此际如同折足雁，纵有大红朱嘴亦难言。玉洞桃花唔得折，空系血泪频飞红映天。感谢寒鹊争梅逢驿使，弄得个正马将军替我传。因此娇就哄人鳅入菱窝里，叫我苏秦背剑到花边。踏梯望月将墙跳，等佢金串花开与我言。</p><p>　　此时细展乌龙眼，只话睇我龙虎风云就到边。唔想观灯十五成虚约，梅梢月落总唔圆。绿暗红稀人不见，空系头担五岳懵朝天。我想一岁之中二十四气，回头十月小春前。</p><p>　　又怕火烧梅易成枯槁，老去翻成公领孙。古道贪花不满年三十，有几十八青春学士年。春事若过三十六，只怕六宫粉黛不如前。若系樱桃九熟当时候，五龙该就吐珠传。有乜在世不同人处世，就畀三纲共起五常捐。哩下点能金菊芙蓉对？我就侧插花枝到佢边。就揩一把七星剑，劈破莲蓬免挂牵，共娇来弄孩儿手，尚要佢们俱占五经先。天地此时交泰了，将军挂印就团圆。</p>