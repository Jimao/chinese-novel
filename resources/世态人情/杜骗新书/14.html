　　入闻官言而出骗　　里有寡妇，富盖乡邻，只生一子甘澍，年方弱冠，恪守祖业，不敢生放。乡人路五，两问之借银谷，皆不肯，心恨之，归与妻胡氏谋，要赖他强奸，妻许曰：“可。”又托心友支九为干证，即往分巡道处告，道提亲审。先问胡氏曰：“甘澍因何到你家？”胡氏曰：“他家豪富，终日无图，只是奸淫人妇女。知我男人未在家，无故来调戏，我不从，便强抱亲嘴，骂他不去。支九来邀我夫贩货，甘澍方走去”再问支九：“你往路五家何干？”支九曰：“小的与路五，都挑贩为生，因邀他买货，听底面妇人喊骂，甘澍走出。”又问甘澍曰：“你因何与妇人角口？”甘澍曰：“并无到他家，那有角口？问路五左右邻便知。”左右邻都称甘澍寡妇之子，素不敢非为，外间并未闻奸情，此是装情捏也。路五执曰：“他万金巨富，岂不能买两个干证？”左右邻曰：“我邻近不知。他支九隔越一街，岂不是买来作证。”道曰：“路五贫民，何能买人作证。”将左右邻并甘澍，各责二十，定要问做强奸。甘澍出而惧甚，思无解释。晚堂退后，道已封门，在后堂周旋闲行，沉默思想，忽自言曰：“错矣！错矣！”又周行数次，遂拂袖而入。适有防夫涂山，在外窥道举动，闻其言错，想必是审此奸一事也。　　夤夜越墙而出，扣甘澍歇家门，歇家开门延入，甘澍正忧闷无计，涂山曰：“你今日事要关节否？”澍曰：“甚关节可解，正要求之。”山曰：“道爷适有妻舅到，三日内，即要打发起身，惟此最灵，若投他，明日即复审，更大胜矣。”澍曰：“如此得可好，须银几何？”涂山曰：“此翻自案事，不比别人情，须百金方可。”澍曰：“百金我出，只要明日复审。”涂山曰：“舅爷今酒席尚未散，吾当即入言之。”澍与歇家送出，道大门已封，涂山复从居旁民家越墙而入。次日，道出早堂，即出牌复审强奸事。甘澍大喜，以为果验也。下午再审甘澍曰：“路五曾问你揭借否？”澍曰：“他两次问借银谷，我皆不肯，因此仇恨，装情诬我。”再审胡氏曰：“甘澍未到你家，那有强奸事。”将拶起，路五边未用银，一拶即紧。胡氏难忍，即吐实，未有强奸，只揭借不肯，故装情告他。又将路五、支九各打三十。将甘澍全解无罪，涂山即跟出索银。甘澍曰：“吾乐与之。”涂山自索谢，澍另以十两与之，山以银入道卸起。<br><br>　　可出索添谢，又得十两。当时，以为舅爷关节之力，岂知出道之自悔，而银尽为涂山所风骗乎！　　按：衙役皆以骗养身供家，丰衣足食。其骗何可枚举，盖事事是骗，日日是骗，人人是骗。虽罄南山竹，何能悉之；虽包拯再生，何能察之。予素不入公庭，此中情弊，稀所知闻，此其偶得于真见者，故述其弊窦如此。然衙中虽人人是奸徒，事事是骗薮，吾惟早完公课，百忍不讼。虽贪吏悍卒，其如我何？<br><br>　　故曰机虽巧，不蹈为高；鸠虽毒，不饮为高；衙役虽骗，不入为高。纵有无妄之灾，必有明官，能昭雪之有，何也？官毕读书人，明者多，而昏者少也。无柰在衙人役，各以阴云霾雾蔽之耳。故惟忍小忿，不入衙为高也。<br><br>　　故拟重罪释犯人　　富民元植者，家温行谨，奕世良善。偶与乡权贵有隙，乡贵素善叶推官，乃吹毛求疵，砌元植之恶十余件，叶推官为之送访，按院即批与叶审。叶提元植谕之曰：“汝之恶迹，我已备晓，罪在有定，只汝家殷富，不许央关节。若有关节，罪有加无减，且收入监，候拘到被害，即听审定罪。”叶推官素廉正，从来不纳分上，今元植既承面诫，越不敢展转，只惶惧待罪耳。适眷亲易乡官，素与植相善，知其事属仇陷，默地代拆于太府，托转释于四尊。太府乘间，缓颊及之，叶四尊大怒，归取元植瞂责之。曰：“我叫你不得投分上，反央太爷来讲，这样刁恶人，定要拟你谪戍。”元植茫不知来历，叩头曰：“老爷素不纳关节，一府通知。又蒙钧旨面谕，怎敢央太爷。实不知事从何来？”叶爷曰：“且入监去，定是军罪。”元植出查，方知事出易乡官，自以己意代释，并不使植知也。植思无处可解，寻其用事凌书手。密商曰：“能为我减军入徒，当以厚礼谢。”凌书曰：“能出百金，为汝计之。”植许曰：“可。”<br><br>　　以银封讫。叶爷果唤凌书手作招。曰：“须寻一军律拟来。”<br><br>　　凌书故以绞罪拟上。叶爷命改招，只可拟军。凌书过一日，再以绞罪拟曰：“访单中惟谋死亲，第一件最重，正合绞罪。余某条某条，只是徒罪，并无合军律者。”叶爷寻思，有对头之状。尚不轻入人绞，曾是拿访，而可绞人。曰：“造化了他，只拟徒罢。”后拟上三年徒。元植欣然纳赎，凌书遂安受百金之贿。在叶爷宁知其外受金，而内拟人重罪乎？故衙役之欺官，虽神君不及察也。<br><br>　　按：善有旌奖，恶有拿访，此朝廷激劝一大机权也。今旌者，多由攒剌之巧，访者或由权贵之嗾，其虚实盖相半耳。然犹幸有拿访一途，可以少惕刁顽，稍为良民吐气。特被访者，出入于问官之心，高下于权书之手，其情得罪当者亦少矣。当官持权者，或遇大故重情，必虚心详审，明察沉断，庶可杜奸欺之一二耳！<br><br>　　吏呵罪囚以分责<br><br>　　人传包孝肃为官清廉明察，用法无私，诈不得以巧辨售，罪不得以权贵兑。又不纳分上，故人称之曰：关节不到，有阎罗包老。适有富豪子，犯奸情真，知难逃洞察。预与一老胥谋曰：“包爷精明，察事如神。我所犯情真，干证又直证，罪实难逃。若重罚，犹可输纳，惟痛责实是难堪。有何计可以减责，必不惜厚费图之。”老胥曰：“明日若当责时，你奔近案前，强辩求伸。我从旁呵斥，为你分责，或可减你一半，此外别无策可图也。”次日，包公审得真情，发怒要打富子四十。富子奔近案，哓哓伸辩不已。老胥从旁大声呵之曰：“速去受责，何须许多说话，罪岂赦你。”包公见之，大恨此吏揽权起威，恐后日窃势骗人，外必生事。即先责老胥二十板，偏减去富子二十。欲使威不自胥出，不知正落其谋中也。老胥遂得厚赂，而包公漠不知之。<br><br>　　按：吏为奸，皆是知本官性情，而变幻用之。老胥知包公严明，岂容胥吏招权，故旁呵犯人，包公必责吏，而故恕犯人。以见胥吏之无权，欲外人不畏慑之。岂知于难减责之中，故分责以取其贿，又孰从而察之？公且受胥骗，况后之为官者哉。