

　　或问曰：“梦可复乎？”余应曰：“可。”子曰：“吾不复梦见周公。”由此观之，大圣人之梦，复周公之梦而梦之者也。有周公、孔子之梦，而七十子之徒相继而相续，夫然后孟子阐而继之，昌黎承而续之，而程、周、朱、许诸贤相将而复。<br>
　　而周公、孔子之梦于是充乎天地，贯于古今。而人之生于世者，无不感周、孔之梦，而知君臣、父子、夫妇、兄弟、朋友之道，化于梦而知孝悌忠信、礼义廉耻之节，圣人之梦岂非天地间之大梦乎！李青莲曰：“浮生若梦，而日叙天伦乐事。”可见梦之为梦，实伦常之纲领。生于梦者，正不可须臾离于梦也。释氏曰：“如梦幻泡影。”以梦而冠诸泡影之首，盖以泡影为虚渺之物，而梦则具伦常、行礼义，人民城郭、声音笑貌，可得指而名之也。是以雪芹曹先生以《红楼梦》一书梓行于世，即李青莲所谓叙天伦之乐事而已。天伦，人之所同，而乐之之梦境不一，断无彼人之梦，而我亦依样胡卢梦之之理。雪芹之梦，美人香土，燕去楼空。余感其梦之可人，又复而成其一梦，与雪芹所梦之人民城郭似是而非，此诚所谓“复梦”也。伦常具备，而又广以惩劝报应之事以警其梦，亦由夫七十子之续之耳。<br>
　　若以他人之梦，即而梦之，此为梦之所必无者。蛇画成而添以足，难乎其为蛇矣。雪芹有知，必于梦中捧腹曰：“子言是也。”<br>
　　梦既成而弁数言于简首。<br>
　　时嘉庆四年岁次己未中秋月，书于春州之蓉竹山房。红楼复梦人少海氏识。<br>

<p></p>
