

　　原夫桃李园边，芙蓉城畔，心香一线，幻来色界三千；春梦无端，倏起琼楼十二。普天才子，作如是之达观；绝世佳人，唤奈何于幽恨。爱由心造，缘岂天悭。斯则情之所钟，即亦梦何妨续。吾兄红羽，实稗史白眉。笔花得自青莲，傲文通之五色；心锦分来郭璞，窥子敬之一斑。聚彼芳魂，作吾嘉话。悲欢离合，仙人就三生石以指迷；怒骂笑嘻，菩萨现百千身而说法。奇奇怪怪，既澜翻而不穷；扰扰纷纷，总和盘而托出。画落梅于纸上，无一瓣相同；吐绮语于毫端，正万言莫罄。封姨漫妒，名花本自天来；月老留心，绝世宁真命保问天不语，伤心人代诉衷肠；补天何难，有情的都成眷属。灵根未断，前生种向蓝田；智月常圆，隔世重修玉斧。人间儿女，无劳乞巧天孙；意外因缘，一任氤氲大使。笔妙总由心妙，人工可夺天工。故能青出于蓝，所谓冰寒于水。秕糠前哲，尚何难哉；扬播名流，良有以也。嗟嗟！梦中梦何时真觉，楼上楼更上一层。<br>
　　欲将红粉春深，须唤黄莺啼稳。隙驹蕉鹿，空闻子野之三；蚁穴虫窠，不数临川之四。但休向痴人说耳，奚不为知己道之。<br>
　　嘉庆己未秋九重阳日，书于羊城之读画楼。武陵女史月文陈诗雯拜读。<br>

<p></p>
