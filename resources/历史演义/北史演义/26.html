

<p> 
　　话说高王纳了尔朱后，帝虽闻而恶之，然并无相图之意。朝臣中唯斛斯椿心怀反覆，平素喜与术士剑客往来，好行机诈。高王初入洛阳，椿已虑其权重欲图害之，赖贺拔胜言之而止。及欢杀乔宁、张子期，心益不安，因与南阳王宝炬、武卫将军元毗、侍郎王思政等结为一党，密于帝前言欢之短，劝帝除之。舍人元士弼亦言诏到并州，欢坐而听读，骄傲无礼。帝于是常怀不平，欲除之而计无所出。一日，忽接欢表，言尔朱兆已正杀君之罪，灭及全家，而太原王荣曾有大功于国，不应无后，其所遗幼子文殊年渐成人，理合赐之袭爵，以酬其勋。帝览奏大骇：欲许之，则封叛臣之子为王，心所不甘；欲不许，则虑触欢怒，致生不测。乃密召斛斯椿，以表示之。椿曰："陛下不可不许。欢之推恩于尔朱者，以纳庄后之故，在他面上用情，志在必得，不如许之以慰其心。然欢所为如是，未始非天朝之幸也。"帝曰："何幸之有？"椿曰："以欢之雄才大略而励精图治，经营大业，其势难制。近闻其自纳庄后为妾，日夕居于尔朱兆旧府，只图　欢乐。诸将罕见其面，旧时姬妾亦置不问。以尉景为冀州刺史，委以政事，自己全不关心。又以北地已平，关西通好，以为天下无事，因此志骄气盈，唯酒色是娱。现在乘其昏惰之时，正好设计除之。欢若一除，其长子高澄年仅十二，余皆孩提，虽有谋臣勇将，蛇无头而不行，皆可以利诱也。如是则大权复归帝室，天下皆稽首归服矣。"帝曰："除之若何为计？"椿曰："陛下禁旅单弱，先当广招武勇，添置内都督部曲、值殿之将，每员以下增置数百人。又诸州行台管辖一方，皆欢私人为之，本以正讨反乱，故建其职。今托言天下已平，悉罢其兵，则欢势孤矣。关西贺拔岳士马精强，虽阳与欢合，未必心服。今遣辩士说之，使顺朝廷。其兄贺拔胜英雄无比，心地忠烈，现为侍中，可使都督三荆七州诸军事、荆州刺史，以为外援。及早行之，便足以制欢矣。"帝曰："司空高乾，朕亦欲用之。"<br><br>
　　你道帝何以欲用高乾？先是乾在信都遭父丧，以军兴不暇终服。及帝即位，表请解职行丧，诏解侍中，唯不解司空之职。乾虽求退，不谓帝遽见许，既解侍中，朝政多不关豫，居常怏怏。帝既贰于欢，冀乾为己用，尝于华林园宴罢独留乾，谓之曰："司空奕世忠良，今日复建殊勋。朕与卿义则君臣，情同兄弟，宜共立盟约，以敦情契。"殷勤逼之。乾对曰："臣以身许国，何敢有贰？"帝复申前说，乾唯唯。且事出仓猝，不谓帝有异图，遂不固辞。与帝焚香订盟，誓终始不相负，因是帝欲用之。椿曰："乾若为陛下用，其弟敖曹勇冠三军，雄武无敌，亦可结之，为陛下用矣。"帝大喜，由是朝政军谋，帝专与椿决之，群臣皆不得与。得与闻者，唯南阳王、王思政数人。然南阳虽与其谋，恐事无成，心甚忧之。　一日朝退，独坐阁中，其妃乙弗氏贤而色美，为王所爱敬，无事时，每与谈论世事。妃是日见王默默不乐，问其故。王曰："我忧高欢当国，将来祸必及我。"妃曰："王承帝宠甚厚，何畏于欢？"王曰："天子是他扶立，国政军权皆他掌握。一旦有变，天子且不保，其社稷何有于我？我所以忧也。"妃曰："此非王一人事，且宽怀过去。"因问欢之宗祖是何等样人。王曰："我初不知。前日我同高道穆入景明寺闲玩，时欢随尔朱荣入都，与司马子如亦来寺中游玩，在左廊下相遇，欢与子如并肩而行。吾见其容貌特异，声音宏亮，目视久之。道穆谓予曰：'殿下识此人否？'我曰：'不识。'道穆曰：'此人姓高，名欢，字贺六浑，渤海人也。其上祖名隐，出仕于晋。隐子庆，为燕吏部尚书。庆子泰，为燕都尹。燕亡，泰之子湖，以燕郡太守引兵降于本朝。吾世宗皇帝封为右将军。湖有四子，次子名，官为侍御史，犯法坐罪，削职为民，谪徙于怀朔镇。与吾家为同姓，与吾父、吾叔叙兄弟行。其去怀朔时，以祖宗神像寄与吾父，曰："门户衰败，未识流落何所，恐有遗失，幸弟为我留之。"且言我父："为将常行仁义，未尝妄戮一人，我虽如此，或子孙尚有成人者，可以此示之。"于是遂去，其后不相闻问。我父尝以此谕我兄弟。吾曾看其先像，此子容貌，宛似高湖，但少须耳，乃湖之曾孙也。'我曰：'既有此事，何不以像还之？此子神姿秀异，所谓成人者，即其人欤？'道穆乃进前相见，遂入讲室。欢与子如、道穆及我同入共坐。道穆遂请姓氏，欢言之。再请其祖宗名号，欢又言之。道穆因以其祖犯法寄像之言，一一告之。欢整衣而起，向道穆再拜。道穆答拜。欢起，敛手拜曰：'我祖不幸犯法流徙，　以公父贤明，寄留先像。今欢幸遇明公，得悉原委。愿请遗像以归，亦公之德也。'因俯首洒泪。道穆曰：'正以君是贤子孙，故欲奉还先像。将军不弃，可往寒家奉还。'欢固辞不肯。乃约次日仍于寺中取像，遂各别去。次日，道穆将遗像入寺，拉吾同往。欢设酒以待，见像展拜曰：'我衣冠族也，而沉沦至此。'因悲不自胜，洒泪如雨。见者皆为惨戚。是日虽置酒，略饮数杯而罢。去后，道穆深叹其孝，异日必成伟器。我自此方知其家世也。"妃曰："若如此，欢亦名家子也。且为人孝敬，安知其不为魏之纯臣也。"王曰："汝言儿戏耳。欢有奇才异相，安肯安分守己，久居人下？"妃又问欢之异相若何。王曰："欢身长八尺，体貌如神，龙行虎步。双眉浓秀，目有精光，长头高额，齿白如玉，肌肤细润，十指如初出笋尖一般。声如裂帛，又能终日不言，通宵不寐，喜怒不形于色，人莫能测其意。性既沉重，识又宏远，实天地异人也。乱阶一作，天命有归。欢若据有天位，我家宗社绝矣。"妃曰："此王之过虑，欢能终守臣节亦未可知。"王曰："智者见于未萌，何况已著。近闻一节事，已见欢之无君矣。"妃曰："何事？"王曰："欢素好色，姬妾无数。正妃娄氏宽厚贤明，即今上皇后之母。有一姬名桐花，能行妖法，颜色娇美，身体纤弱若不胜衣，而能冲围陷阵，所向披靡，战必克捷，今上封为恒山夫人。从征尔朱兆，庄后逃归秀容，被她擒得，欢竟纳之为妾，宠爱异常。故尔朱文殊亦得袭封王爵。欢以帝后为妾，岂复知上下之分乎？"妃不觉失惊曰："此事必非虚闻。妾昔与诸王妃入宫见孝庄皇后，其容色光艳，绝世无双，娇颜丽质，虽洛浦神女、嫦娥仙子无以过之。今孝庄崩，后又年少，被欢得之，美色动　心，后焉得不失节？但欢有此事，大亏臣节，后事不可量矣。"王曰："所忧正在乎此。朝廷虽为之备，吾恐事属无成，反速其祸耳。"妃亦为之不乐。至晚，宴罢而寝。乙弗氏睡去，遂得一梦。梦见天子引兵出西阳门，俄而变为龙，鳞甲虽具，爪角不长，气象甚弱，乘紫云冉冉西去。护从人员一无所见，独南阳王跣足登云，亦化为龙，皆从西去，身亦不觉随之而行。须臾见北方一人，形貌非常，心以为高欢也。仗剑立于大树之顶，威容甚猛。视其树，高有七十余丈。又一人身披金甲，手持白刃，亦在树上，大声呼曰："大家高欢！"言未绝，欢足生青云，化为一条黄龙，长六十余丈，夭矫于青云中。风雨骤至，金鳞耀目，火眼睁光，牙爪攫拿，翻覆有势，云雾已遮半天，南阳回避而行。望见西北上又有黑云一片，从地而起。一人仗剑立于云上，仪表非凡，衣服皆黑，发垂披于两肩，长与身等，气势甚盛。与南阳相遇，即化为白龙，鳞甲爪牙如玉，其黑云亦遮半天。王虽为龙，大有畏缩之状。仰视红日无光，烟雾迷漫，不散。未几，有彩云一朵从西而来，中有仙花两朵，其大如盘。南阳乘云而去，衔得一朵，擎于爪中。妃心恶之，遂与王相失。随后又见黄龙乘云赶上，亦衔一朵而往。妃不见王，身无所依，甚是恐怖，低首视之，乃身在万仞高山之上，危险难行，不禁失足，惊出一身冷汗而醒。时正五鼓，南阳起身入朝，妃亦起来梳洗。细思梦中景象，国家必有大变，王即无恙，此身恐不得保，呆坐房中，郁郁不乐。少顷王归，以梦告之。王闻默然，既而谓妃曰："若应此梦，魏室江山必致倾覆。龙者，君象也。欢为黄龙，主有天下。况其父名高树，正应神人所言。白龙　庚辛色，只怕西方别有真人为帝。我化为龙，或亦有人君之分，然奄奄不振，亦必受制于强臣之手，徒拥虚名。至衔花一事，主我有重婚之兆。但我与卿结发情深，断无弃卿别娶之理。况高欢亦取一花，理不可解。因取花笺一幅，将梦中所见一一记之，付妃藏好，留为异日之验。后来王为西魏主，蠕蠕国有两公主，一嫁于王，一嫁于欢，而乙弗后遂废死，此梦始验也。正说间，报侍郎王思政来，接入密室相语。思政曰："今奉帝诏，往说贺拔岳，特来告别。"王嘱之曰："机不可泄，愿君慎之。"思政曰："吾改作贾客，潜入关西，相机行事便了。"王曰："如此最好。"遂别去。今且按下不表。<br><br>
　　且说贺拔岳镇守关西，军政无缺，四民乐业。岳以行台左丞宇文泰为心腹。泰有文武才，志度深沉，特为岳所器重，言无不听，计无不从。泰年二十有四，尚无正室，身边只有李姬一人，欲待其生子，然后册正。姬生一女，因生时云气满室，取名云祥，即后西魏废帝后也。一日，贺拔岳出长安游猎，驻军华阳城外。众将皆随，泰亦同往。泰见军中无事，私语部下头目三人，易服为游客，入华阳游玩。走过几处街方，忽见挂一算命卜卦招牌，便同三人走入店中，向术者拱手道："乞将贱庚一排。"术者写下八字，推算一回，便起身道："此处不便说话，请贵人里面坐谈。"四人走进，术者向泰作揖道："不知贵人下降，有失迎迓。"泰笑道："小子是经商的人，何敢当贵人之称？"术者道："休要瞒我，尊命极贵。目下虽有爵位，未足为奇。一遇风云，飞升云表，必为万民之尊。现在喜气重重，来春定生贵子。"泰又笑道："我尚未娶室，焉得来年生子？"那术者一闻未娶之　言，拍手喜道："好，好，好，今日遇着了。"泰骇极，问故。术者道："老汉是成都府人，云游无定。所以耽搁在此者，只为受人之托，必成就其事方去。"泰问："何事？"术者道："此间有一长者，姓姚，名文信。几代名家，富而好礼，世居盘陀村。女名金花小姐，年方十八，才貌无双。前日推算其命，贵不可言，定当母仪天下，非寻常人可配。长者欲得贵婿，故留我在此算卜，看有可以配合者，为之作伐。无如所算之命皆非其耦，今贵人之命正是天生一对。既云未娶，老汉愿为执柯，敢求名姓，好去通知。"泰大喜，便以名姓告之，订于明日来讨回音。泰出门嘱三人勿泄。那术者自泰去后，即到姚文信家，言有八字在此，是一极贵之婿，不可错过。其夜，金花小姐梦一金龙据腹，正在堂中告知父母，恰好术者到来为媒。文信大以为瑞，一诺无辞。术者报泰，泰即纳聘。贺拔岳知之，劝其即娶。遂停军三日，城内备下公署，共结花烛。合卺之后，泰见金花色美而慧，心下甚喜。于是拜别文信夫妇，共归长安。到家之后，宾朋毕贺，张乐设饮，忙了数日。一日，门上持帖来禀云："有一人商旅打扮，从洛阳来，要见主人。"泰见帖上名字乃是王思政，心下大骇，吩咐开门，亲自出外接进。施礼坐定，便问道："侍郎，天子贵臣，何以微服下顾？"思政曰："偶访亲友至此，特来奉候。"泰曰："莫非要见我元帅乎？"思政曰："贺拔公也要进候。深慕左丞才智不凡，识权达变，先来一谈。"泰知其意，便请入密室相语。但未识所语何事，且听下回分解。
 </p>
