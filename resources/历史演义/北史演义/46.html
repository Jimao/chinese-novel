

<p> 
　　话说蠕蠕公主貌虽美丽，性甚严急，在宫总行蠕蠕礼数。王欲得其欢心，与诸夫人尽皆疏远，待之独厚。然以旧宠相违，颇怀不乐。又三王秃突佳朝夕入宫请见，意甚厌之。一日，与公主同游南宫，设宴锦香亭上，小饮盘桓，谓公主曰："此间宫院若何？"对曰："山色如画，亭台幽雅，风景绝佳，真小洞天也。"王曰："果如卿言。我宫中不及此地，吾与卿移居于此可乎？"公主曰："大王爱此，妾亦爱也。"遂召秃突佳谓曰："北府宫廷深远，人数众多。公主居内，不能与王叔常亲。今欲居北，王叔出入亦便。且王叔独居无耦，就于左院中娶一美妇作伴何如？"三王喜曰："公主居此最好，但恐大王车马往来不便耳。"王见二人皆允，是夜遂留宿南宫。次日，将宫中所有尽行迁来。过了几日，自至凤仪堂迎娄妃还宫。诸夫人处亦时时过去，心中遂绝牵挂。时交初夏，王在飞仙院与郑夫人宴饮，夜深方寝，偶犯风露，次日疾作。忙召太医调治，娄妃亲奉汤药，如是者半月。公主怪王不至，疑其见弃，或以病告，仍疑不信，大怀　怨望。王闻其怒，不得已以步舆遮幔，扶病而来。公主迎入，见王真病，疑怨始解，病亦渐愈。今且按下不表。<br><br>
　　且说宇文泰见东魏与蠕蠕通好，日夜虑其来寇。以玉壁地连东界，为关西障蔽，因厚集兵力，命王思政守之。继欲迁思政为荆州刺史，苦于无人替代，乃召思政问曰："公往荆州，谁可代玉壁者？"思政曰："诸臣中唯晋州刺史韦孝宽，智勇兼备，忠义自矢。使守其地，必为国家汤城之固。当今人才无逾此者。"泰曰："吾亦久知其贤，今公保举，定属不谬。"乃使思政往荆州，孝宽镇玉壁。孝宽之任，简练材勇，广积刍粮，悉遵思政之旧。高王闻之，谓诸将曰："前日不得志于玉壁者，以思政善守耳。今易他人镇之，吾取之如拉朽矣。"段韶曰："王欲西征，不如直捣关中，攻其不备，无徒顿兵坚城之下。"王曰："不然。泰以玉壁为重镇，吾往攻之，西师必出，从而击之，蔑不胜矣。"诸将皆曰："善。"乃召高洋归镇并州。大发各郡人马，亲率诸将，往关西进发。武定四年九月，兵至玉壁城。旌旗蔽野，金鼓震天，城中皆惧。孝宽安闭自若，或请济师于朝，孝宽曰："朝廷委我守此，以我能御敌也。今有城可守，有兵可战。敌至，当用计破之，奚事纷纷求救，以贻朝廷之忧？诸君但遵吾令，以静制之，不久贼自退矣，何畏之有？"乃下令坚守，不出一兵。高王停军城外，屡来挑战，城中寂然不应。乃四面攻击，昼夜不绝。孝宽亲到城上，随机拒敌。城中无水，汲于汾。高王令绝其水道，城中掘井以汲。又于城南筑土山，高出城上，令军士乘之而入。孝宽连夜筑楼，高出土山以御之。王使人谓之曰："尔虽筑楼至天，我当掘地取汝。"乃凿　穿地道，用孤虚法以攻之。孤虚者取日辰相克，黄帝战法，避孤击虚，故王用之。引兵攻西北，而掘地道于东南。孝宽曰："西北地形天险，非人力所能攻，彼不过虚张声势耳，当谨备东南。"乃掘长堑邀绝地道，选能战之士屯于堑上。外军穿地至堑，即擒杀之。又于堑下塞柴贮火，用皮排吹之，在地内者皆焦头烂额，东军死者千余人。高王大怒，造冲车攻城。车之所及，声如霹雳，城墙砖石碎落如雨，无不摧毁，守军皆恐。孝宽缝布为幔，随其所向张之，布既悬空，车不能坏。东军又作长竿，缚松麻于上，灌油加火烧布焚楼。孝宽作长钩，利其刃，火竿将至，以钩遥割之，松麻尽落。东军又于城之四面穿地二十道，中施梁柱，纵火烧之，柱折城崩。孝宽随崩处竖木栅捍之，敌不得入。城外尽攻击之术，而城中守御有余。孝宽又夺据土山，东军不能制。王乃使仓曹参军祖说之曰："君独守孤城，西方无救，恐不能全，杀身无益，何不降也？"孝宽报曰："我城池严固，兵食有余，攻者自劳，守者自逸，岂有旬日之间已须救援？特忧尔从有不返之危。孝宽关西男子，必不为降将军也。"复谓城中人曰："韦城主受彼荣禄，或可复尔，以外军民何事相随入汤火中？"又射募格于城中云："能斩城主降者，拜太尉，封开国公，赏帛万匹。"人拾之以献孝宽。孝宽手题书背，也射城外云："能斩高欢者，准此。"东魏苦攻五十余日，士卒死者七万余人，共为人冢。高王智力俱困，且惭且愤，因而疾发。又夜有大星坠于营中，枥马皆鸣，士卒惊恐。王知势难复留，十一月庚子，解围去。宇文泰初闻玉壁被围，诸将咸请出师，泰曰："有孝宽在，必能御之，无烦往救也，且欢严兵而来，以攻玉壁，谓吾师必出，欲逞　其豕突，侥幸一胜耳。此意孝宽能料之，故被兵以来，绝不遣一介行人求救于朝，正欲守孤城以挫其锋也。"于是不发一兵。及东魏兵退，孝宽报捷，泰喜曰："王思政可谓知人矣。"乃加孝宽为骠骑大将军、开府仪同三司。其余守城将士晋级有差。方高王舆病班师，军中讹言孝宽以劲弩射杀高王。孝宽令众唱曰："高欢竖子，亲犯玉壁。劲弩一发，凶身自殒。"于是遍传人口。高王卧病，不与诸将相见。军士又闻讹言，皆怀惊惧。王知之，便命停军一日，扶病起坐外帐，召大小将士进见，将士皆喜。又集诸贵臣于内帐，开乐设饮。酒酣，使斛律金唱敕勒歌，其歌曰：敕勒川，阴山下，天似穹庐罩四野。天苍苍，野茫茫，风吹草低见牛羊。王自和之，欷流涕，左右皆为挥泪。又谓金等曰："今吾病甚，欲召子惠来此代总军事，而邺中又乏人主持。吾尝与孝先论兵，此子殊有才略，朝中军吾委孝先主之何如？"金曰："知臣莫若君，韶之才足当此任，愿王勿疑。"王乃令韶飞往晋阳，同高洋入邺，而换取高澄至军。澄闻召，以朝事悉托孝先，辞帝起行。方出府门，一异鸟飞来，小鸟从之者无数，向澄哀鸣。澄射之，鸟坠马前，视其状特异，众莫能识。皆曰："此妖鸟也。"恶而弃之。不一日，遇见大军，世子进营，拜王于帐下。王曰："汝来乎？"澄应曰："唯。"又曰："汝来天子知乎？"曰："天子但知儿归晋阳，不知父王有病也。"王令权主军事，星夜回去。至晋阳，　舆疾入府。娄妃及诸夫人见王病重，无不忧心。妃劝王息心静养，诸事皆委世子处分，王从之。<br><br>
　　且说司徒侯景右足偏短，弓马非所长，而胸多谋算，智略过人。东魏诸将若高敖曹、彭乐等皆勇冠一时，景常轻之曰："此属皆如豕犬，亦何能为？"又常言于王曰："愿假精兵三万横行天下，要须济江缚取萧衍老公，以为太平寺主。"王壮之，以其才略出众，使将兵十万，专制河南，倚任若己之半体。景又常轻高澄，谓司马子如曰："高王在，吾不敢有异。一日无高王，吾不能与鲜卑小儿共事也。"子如掩其口曰："毋妄言。"澄微闻之，殊以为恨。及高王疾笃，乃诈为王书召之。先是景与王约曰："今握兵在远，人易为诈，所赐书背请加微点，以别情伪。"王许之。澄不知也。景得书，翻视背无点，疑有变，遂不肯行。又闻王有疾，乃拥兵自固，以观天下之势。澄亦无如之何。一日，侍疾王侧，王熟视之，谓曰："我病汝固当忧，但汝面更有余忧，何也？"澄未及对，王曰："岂非忧侯景反耶？"澄曰："然。"王曰："侯景为我布衣交，屡立大功，引处台令，专制河南十四年矣。尝有飞扬跋扈之志，顾我能蓄养，非汝所能驾御也。今四方未定，我死之后，勿遽发哀，徐俟人心稍安，成丧未晚。厍狄干鲜卑老公，斛律金敕勒老公，秉性遒直，终不负汝。可朱浑道元、刘丰生远来投我，必无异心。潘相乐本学道人，性和厚，汝兄弟当得其力。韩轨少戆，宜宽假之。彭乐心腹难得，宜防护之。堪敌侯景者唯慕容绍宗，我故不贵之，以遗汝。他日景有变，可委绍宗讨之，必能平贼。"又曰："段孝先忠亮仁厚，智勇兼全，亲戚之中，唯有此子，军旅大事可共筹之。我恐临危之时不能细嘱，故先以语汝。"　世子涕泣受命。继又叹曰："邙山之战，吾不用陈元康之言，留患遗汝，死不瞑目，悔何及哉！"次日，蠕蠕公主来北府探病。娄妃恐王心不安，出外接见平叙姊妹之礼，携手而入。时尔朱后、郑夫人皆在王所，一一相见。公主见王病重，不觉泣下沾襟。王谢之曰："缘尽于此，我死，汝归本国可也。"公主曰："身既归王，王虽死，我终守此，不忍言归也。"王对之流涕而已。武定五年正月朔，百官入贺，王力疾御前殿，大会文武。忽日色惨淡无光，问："何故？"左右报曰："日蚀。"王临轩仰望，日蚀如钩，欲下阶拜不能矣，叹息回宫，病热日重。至初五日丙午，集娄妃、诸夫人、世子、兄弟等于床前，以后事相嘱。修遗表自陈不能灭贼，上负国恩为罪。又嘱娄妃曰："诸夫人有子女者，异日各归子女就养；无子女者，随汝在宫终身。汝皆善视之，无负我托。"言毕遂卒，时年五十有二。合宫眷属无不伤心恸哭，唯岳夫人不哭，悄步回宫。世子遵遗命，秘不发丧，戒宫人勿泄。至夜，忽报岳夫人缢死宫中。妃及诸夫人共往视之，已珠沉玉碎，莫不伤感。遂以礼殓之。后人有诗吊之云：大星忽殒晋阳尘，粉黛三千滴泪新。碧海青天谁作伴？相从只有岳夫人。<br><br>
　　且说侯景料得欢病不起，又与高澄有隙，内不自安，遣人通款于泰，以河南地叛归西魏。颍川刺史司马世云与景素相结，闻景叛，遂以城附。又豫州刺史高元成、广州刺史暴显、襄州刺史李密，景皆诱而执之，尽并其地。继又遣军士　二百，潜入西兖州，欲袭其城。刺史邢子才觉之，掩杀殆尽，遂散檄于东方诸州，使各为备。以景反状闻于朝，澄得报大惧，集群臣问计。诸将皆言侯景之叛祸由崔暹，请杀之以谢景，则景不反矣。澄欲从之，陈元康谏曰："今四海未清，纪纲粗定。若以数将在外，苟悦其心，枉杀无辜，亏废刑典，岂直上负天地，何以下安黎庶？臣以为暹即有罪，不可因事杀之。晁错前事可以为鉴也。"澄以为然，乃遣司徒韩轨督率大兵以讨景，诸将皆受其节制。澄自景反，颇怀忧惧，留洋守邺，而召段韶归北，谓之曰："侯景外叛，我恐诸路有变，当出巡抚之，然后入朝。留守事一以相委。"韶再拜。又令陈元康代作高王教令数十余条，遍布内外。临行，执韶手泣曰："我亲戚中唯子可受腹心之寄。今以母弟相托，幸鉴此心，慎勿误我。"言讫，哽咽良久，韶亦洒泪曰："托殿下洪福，保无他也。"正是：大厦内倾忧未已，强藩外叛祸方兴。未识世子入朝之后能使内宁外安否，且俟下文细说。
 </p>
