

<p> 
　　话说高王兵至邺都，刺史刘诞因前借粮不与，畏惧不敢降，督率兵士闭门拒守。高王引兵攻之，连日不下，遂于城下暗掘地道，承之以木，道成焚木，城遂陷。刘诞不得已，乞降，用之为军中末将。巡骑拿获逃官一人，名麻祥，解至军中。盖祥时为汤阴县令，闻高王至，惧报昔日之辱，挈妻子逃去，遂被获。见王，叩头请罪。王曰："汝前辱我，罪应诛，然汝头何足污吾刃。"纵之去。汾州行事刘贵平素归心，闻王在邺建义，弃了汾州，率兵一万前来相助。王大喜。青州大都督崔灵珍、行事耿翔皆遣归附。自是投诚者不绝。一日，有一少年将军，自称王之从弟高岳，叩辕求见。王命引入帐下，叩其所由，乃王伯父高优之子，向出雁门居住，所以不相往来。今闻王建义起兵，千里求投。岳身长七尺，容貌堂堂，武勇绝伦。王器受之，留入内衙，令澄拜见其叔。邺城游京之曾为朔州刺史，有女名瑞娘，容颜绝世，名播四方。王未达时闻其美，慕之，大有光武思阴丽华之意，　今闻女尚待聘，欲娶之。恐游不允，乃命封隆之、窦泰二将为媒，以铁骑二千临其门，京之大恐。先一夜，瑞娘梦见白龙一条从空下降，爪其身入云中，大惊而醒。述诸父母，皆以为异。是日，封、窦二将奉高王命来求其女。京之知势不可拒，又感女梦，遂拜而受命，王遂娶之。瑞娘颜色既美，性又聪明，由是恩宠无比。待京之以上宾之礼。三日后，亲到游氏家拜见其父母。先是王为尔朱将，停军上党。清明日与刘贵、段荣引领军校五十骑，往深山射猎。天晚迷途，投宿于王士贵家。士贵见王有异相，又其睡处赤光满屋，知后必大贵。有女千花，年十八，有容色，愿以嫁之。王却之，士贵坚留成亲。刘贵、段荣亦劝成之，遂合卺焉。以军旅忙迫，三夜辄别，其后不相闻问者数年。至是士贵送女来，已生子四岁矣。王迎入府中，始复相聚。士贵亦留之邺城。今皆按下不表。<br><br>
　　再说中兴二年正月，王命刘贵迎中兴帝入邺，赠永安帝为武怀皇帝，添设文武百官。王以杨为行台右丞，文檄教令，皆出其手，日加信任。世隆闻欢别立天子，进据邺都，欲往讨之，念非万仁协力，不能破高氏之兵。虑其猜忌不来，因卑词厚礼，多送金宝结之。又请节闵帝纳其次女金婉为后，诏于六月下聘。兆大悦，遂与世隆相睦，许即兴师，同灭高氏。斛斯椿私语贺拔胜曰："天上怨毒尔朱甚于仇寇，异日必为高氏所灭。吾与将军助之，必同受祸。不如改计图之，庶有以自全。"胜曰："天光与兆各据一方，欲尽去之甚难，去之不尽，必为后患。"椿曰："勿忧，吾说世隆，使并召来。六浑智虑深沉，用兵不测，必能聚而歼之。"胜以为然，乃同见世隆，曰："万仁新败于欢，恐不足恃，必得天　光并力，庶几有济。"世隆从之，乃以书召天光曰："高欢在山东作乱，扶立元朗为帝，兵称义举，欲灭吾家。万仁失利于前，必得吾侄致胜于后。同会并州，克期进讨。"天光得书，不欲勤师劳众，回书于世隆曰："高欢一竖子耳，手下又无雄兵猛将，叔与万仁破之有余，何必侄也？"辞不赴。世隆患之。斛斯椿请往劝谕，乃至关中说天光曰："欢与王家势不两立，并州恃勇轻敌，倘再败衄，大势瓦解，高氏兴，尔朱氏灭矣。此大王门户事，岂可坐视不救？"天光问计于贺拔岳，岳曰："王家跨据三方，士马强盛。高氏初起，岂能相抗？但能骨肉同心，事无不捷。若互相猜疑，家祸不免，焉能制人？如下官所见，莫若且镇关中，先安根本。遣一上将，合势进讨。胜有以进，退有以守，庶万全无失。"天光不从，引兵东下。闰三月壬寅，天光自长安，万仁自晋阳，度律自洛邑，仲远自东郡，皆会于邺城下。众号三十万，夹洹水而军。节闵帝以长孙稚为大行台，总督之。癸丑，高欢令尚书封隆之守邺，引兵出顿紫陌，大都督敖曹将乡里部曲三千人以从。欢曰："高都督所将皆汉兵，恐不足集事，欲割鲜卑兵一千相杂配之。"敖曹曰："吾所将兵练习已久，前后格斗不减鲜卑劲旅。今若杂之，情不相洽，胜则争功，败则推罪。不烦更配也。"庚申，尔朱兆率轻骑三千，夜袭邺城，攻西门，不克而退。壬戌，欢将战，马不满二千，步兵不满三万，恐众寡不敌，乃于韩陵地方结为圆阵，连系车牛于后，以塞归路，以士卒必死，无一还心。兆望见欢，遥责欢以叛己。欢曰："本所以戮力者，共辅帝室也，今天子何在？"兆曰："永安枉害天柱，我报仇耳。"欢曰："我昔初闻天柱讣，汝　即疾据并州自大，岂得言不反耶？且以君杀臣，何报之有？今日义绝矣。"遂战。欢自将中军，敖曹将左军，高岳将右军。兆领十余骑，直奔中军。欢左右将皆出掠阵，亲自迎战，不能敌，遂败走。兆军乘之，中军失利。岳以五百骑冲其前，别将斛律金收散卒蹑其后，敖曹以三千骑自栗园出，横击之，分其军为二。岳与敖曹双战万仁，万仁退走。斛律金之子明月，年十二，手执画戟，拦住万仁不放。万仁欺他年幼，以枪挑之。哪知明月力大无穷，架开枪还戟便刺，甚是骁勇。高王以兵冲天光营，天光败。仲远、度律军亦溃。于是诸将齐攻万仁，万仁杀条血路而逃。奔溃之势若江翻潮落，声震百里。王立阵前，驱兵赶杀。见有一骑飞至马前，叩首乞降，乃贺拔胜也。王喜，下马握手劳之，乃鸣金收军。俄而，诸将齐至，皆血染征袍。王曰："观诸将之袍，可以知勇矣。顷有一小将力敌万仁者何人？"斛律金曰："是吾子斛律光，不在军数，私自来战。"王曰："真虎子也。"召而劳之。兆败归，对慕容绍宗抚膺曰："不用公言，以至于此。"即欲轻骑西走，绍宗反旗鸣角，收散卒，成军而去。于是兆还晋阳，仲远奔东郡，度律劝天光且归洛阳。斛斯椿见三路兵败，贺拔胜已降于欢，心益自危，谓都督贾显度、贾显智曰："尔朱亡在旦夕，吾等尚为之用。欢若至京，罪吾等以逆党，将何以辩？今不先执尔朱氏，吾属死无类矣。"乃夜于桑下共相盟约，倍道先还。世隆自度律去后，不见报捷，日夜忧疑。一日，昼寝于中堂，其妻偶出，忽见一人持其首去，大声惊喊。世隆亦大呼而起，曰："还吾头来！"盖世隆梦中亦见一人斩其首去，谓其妻曰："吾祸不久矣。"及闻败，夫妇相对而泣。尔朱彦伯欲自将兵　守河桥，世隆不从，乃使外兵参军杨叔渊驰赴北中城，简阅败众，以次纳之。椿等夜至，门已闭，大呼求入。叔渊立城上谓椿曰："吾奉大王命来此镇守，东来败兵不许胡乱收纳，须俟明日简阅，然后放入。"椿乃诡说叔渊曰："天光部下皆是西人，闻欲大掠洛邑，迁驾长安。宜先纳我，以为之备。"叔渊信之，开门放入。椿手斩叔渊，引兵据河桥，尽杀尔朱氏之党。度律、天光闻椿叛，欲进攻之，会大雨昼夜不止，士马疲顿，弓矢胶解不可用，遂西走，至波津，兵尽散，为人所擒。椿使行台长孙稚诣洛阳奏状，别使贾显智、张欢率轻骑一千，掩袭世隆。斯时京中因大雨连日，不知外信。二人至，遂围世隆之第，执之内寝，囚其全家。长孙稚于神虎门启陈："高欢义功既振，请诛尔朱一族。"时彦伯在禁直，节闵帝使人报之，彦伯狼狈出，出遇兵被执，与世隆俱斩于阊阖门外。送首于欢，度律、天光一并解去。帝使中书舍人卢辩劳欢于邺。欢使之见中兴帝，辩曰："吾奉诏劳王，不闻又有天子。中兴正位洛阳，吾当见之，今则未可也。"言辞侃侃，欢不能夺，乃听使还。前此，天光东下，欲与侯莫陈悦俱东，留其弟尔朱显智镇守关中。贺拔岳知天光必败，欲留悦，共图显智，以应高王。计未得，宇文泰谓岳曰："今天光尚近，悦未敢贰心，以此告之，恐其惊疑。然悦虽为主将，不能制物，若先说其众，必有人留心。悦进失尔朱之期，退恐人情变动，乘此说悦，事无不遂。"岳大喜，即令泰入悦军说之。悦止不行，及天光败，岳遂与悦共袭长安。泰率轻骑为前驱，显智弃城走，追至华阴，擒而杀之。高王得报，以岳为关西大行台，岳即以泰为行台左丞，事无巨细皆委之。<br><br>
　　再说尔朱仲远败，不敢归徐州，南奔梁。帐下都督乔宁、张子期中道弃之，诣邺城降。高王责之曰："汝事仲远，擅其营利，盟契百重，许同死生。仲远徐州作逆，汝为戎首。今仲远南走，汝复叛之。事天子则不忠，事仲远则无信。犬马尚识饲之者，汝曾犬马之不若。"遂斩之。世隆有弟尔朱弼，为青州刺史，见世隆死，门户败，恐下叛之，累次与左右割臂为盟。帐下亲将冯绍隆说以割臂未足为诚，宜割心前之血以盟大众。弼从之。大集部下，披胸欲割，绍隆因刺杀之，送首高王。自是万仁、仲远虽未伏诛，而尔朱宗族已尽矣。四月辛巳，高王命尉景守邺，率诸将引兵向洛，奉中兴帝至邙山。先使仆射魏兰根慰谕洛邑，且观节闵帝之为人。盖欢以中兴帝元朗宗派疏远，欲复奉节闵，故令兰根观之。兰根回报以帝神采高明，恐后难制。高乾兄弟及黄门侍郎崔亦力劝高王废之。于是召集百官，问所宜立。太仆綦母隽盛称节闵帝贤明，宜主社稷。欢尚未决，作色曰："若说贤明，自可待我高王徐登大位。广陵既为逆党所立，何得犹为天子？若从隽言，王师何名义举？"欢遂遣先往，幽节闵于从训佛寺。斛斯椿谓贺拔胜曰："今天下事在吾与君耳。若不先制人，将为人所制。高欢初至，图之不难。"胜曰："彼方有功，于时害之不祥。数夜在军中与欢同宿，备序往昔之怀，兼荷兄意甚厚，何可自生反复？"椿乃止。欢入洛，以汝南王悦为高祖之子，欲立之，闻其狂暴无常，乃已。时诸王皆惧祸逃匿，有平阳王修者，于宗室中近而贤，欢欲立之，但匿于田舍，莫知共处，乃使斛斯椿求之。椿知散骑侍郎王思政与王亲匿，问以王所在。思政曰："须知来意。"椿曰："欲立为天子耳。"思政乃言其处，与椿往　见之。时王独坐一室，凭几看书。忽见王思政进来，未及交言，低头下拜，斛斯椿随入，亦下拜。王扶起道："二卿何故如此？"思政陈欢迎立之意，王闻之色变，谓思政曰："得毋卖我乎？"曰："否。"曰："敢保之乎？"曰："变态百端，何可保也？"王心疑惧，不遽诺。椿曰："王勿疑，臣先回，少顷便来迎驾也。"遂驰马而去。但未识椿回报后，高王果来迎否，且听下回分剖。
 </p>
