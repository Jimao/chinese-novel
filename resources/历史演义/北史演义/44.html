

<p> 
　　话说高王以仲密外叛，西师入寇，命斛律金为前锋，亲自出御。将至河桥，西魏先备火船百只，从上流放下，欲烧断河桥，使不得渡。斛律金才至北岸，见有火船冲下，急令副将张亮以小艇百余只，都载长锁，拦住中流，以钉钉之，带锁引向南岸，桥遂获全。大军安然渡河，据邙山为营。欲暂休军事，不进者数日。泰疑之，乃留军装辎重于曲，半夜，亲引入马将佐，登邙山以袭其营。候骑报王曰："西师距此四十里，熟食干饭而来。"王曰："如此，军士皆当渴死，何待吾杀也。"乃集诸将列阵以待。俄而，天色大明，泰知敌人有备，按兵数里之外。高王以五千铁骑付彭乐先进，必斩将搴旗而返。彭乐一马当先，便引铁骑直冲过来。西军莫当其锋，让他杀入深处，反从后裹来，密密围住。东军遥望，全不见彭乐旗号。有人飞报高王曰："乐已叛去。"王失色。俄而，西北尘起，呼声动地，乐兵在西阵中如蛟龙翻海，所向奔溃，西魏将士纷纷落马。掳得西军大都督、临洮王柬、蜀郡王荣、江夏王升、臣鹿王阐、谯郡王亮及督将　僚佐四十余人，遣使报捷。王大喜，并令斛律金、段韶诸将乘胜进击，大破西师，斩首三万。当是时，西师一败，泰左右皆散，自出阵前收合余军。彭乐一骑蓦地赶来。泰知其勇猛难敌，拍马而逃。彭乐紧追数里，已近马尾，大呼曰："黑獭休走，快献头来！"泰窘极，还顾曰："汝非彭乐耶？痴男子！今日无我，明日岂有汝耶？何不急还营，收汝金宝？"乐遂舍之，获泰金带以归，言于欢曰："黑獭漏刃破胆矣。"王虽喜其胜，而怒其失泰，伏诸地，连顿其头，并数以沙苑之败，举刃将下者三，噤良久。乐曰："乞假五千骑，复为王取之。"王曰："汝纵之何意，而言复取耶？"取绢三千匹，压其背上，因以赐之。泰得脱，归营，鸣角收军，兵将已集，军势复振，谓诸将曰："今日偶失提防，军威少挫。明日当决一死战，以破其军。诸君勉之。"乃秣马厉兵，分军为三队。自主中军，以李弼、独孤信、杨忠、窦炽、达奚武、贺拔胜六员勇将自随，赵贵为左军，若干惠为右军。命二军曰："东军来攻中坚，左右合击。"五更造饭，以备迎敌。黎明，高王以昨日失泰，自率诸将亲为前锋，冲入西阵。西军以死抵战，左右兵皆起，奋力合攻。东魏兵败，步卒皆为所掳。王失马，赫连阳顺以己马授王，王上马走。西军四面围定，欲出不得。忽狂风大作，走石飞沙，天昏地黑，军士不能开眼，始脱重围。从者唯都督尉兴庆及步骑七人，诸将皆不知王所在。追兵至，兴庆曰："王速去，兴庆腰有百箭，足杀百人，王可脱矣。"王曰："事济，以尔为怀州刺史。若死，用尔子。"兴庆曰："儿尚少，愿用臣兄。"王许之。兴庆拒战，矢尽而死。<br><br>
　　先是王有小卒盗宰民驴，欲　治其罪，以战故未治。小卒私奔西军，告于泰曰："王只一人一骑，走于邙山之后，追之可获也。"泰乃选勇敢士三千人，皆执短兵，令贺拔胜率以追之。胜识王于行间，执槊与十三骑逐之。槊刃垂及，因呼曰："贺六浑，我贺拔破胡今日必杀汝也！"欢惊魂殆绝。适刘洪徽突至，见胜追王急，从傍放箭，毙其二骑。段韶亦从山后冲出，大呼曰："勿伤吾主！"射胜马，洞腹。胜跳下换马，王已逸去。胜叹曰："今日不执弓矢，天也。"王回营，诸将齐集，以段韶、刘洪徽有救援之功，并赐锦袍玉带，封韶为长乐侯。洪徽即刘贵子，时贵已卒，洪徽已袭父爵，进封平成侯。王将复战，术士许遭告王曰："贼旗号尚黑，水色也。王旗号尚红，火色也。水能克水，故不得利。当用黄色旗号制之。"王乃连夜造黄旗五千面，进与泰战。左军赵贵等五将战不利，秦令右军与战亦不利。东魏兵大振。会日暮，泰知不可胜，收兵夜遁。东兵来追，势甚危迫。会独孤信、于谨尚在后面，收散卒自后击之，东师扰乱。诸军由是得全。若干惠夜引去，东兵追之急，惠徐下马，顾命厨人营食。食毕，谓左右曰："死于长安与死于此间，有以异乎？"乃建旗鸣角，驻马以待。追骑疑有伏兵，不敢逼。收败卒徐还。泰入关，屯于渭上。东兵至陕，泰使达奚武拒之。封子绘言于高王曰："混一东西正在今日，昔魏太祖平汉中，不乘胜取巴、蜀，失在迟疑，后悔无及。愿大王不以为疑。"王犹豫，集众将议进止，皆曰："野无青草，人马疲乏，不可远追。当回晋阳，徐图进取。"陈元康曰："两雄交争，岁月已久，今幸而大捷，天授我也。时不可失，当乘胜追之。"王曰："深入之后，若遇伏兵，孤何以　济？"元康曰："王前沙苑失利，彼尚无伏。今奔败若此，何能远谋？若舍而不追，必成后患。"王久战意怠，无心入关，不从其言。独使刘丰生将数千骑追之，班师而归。<br><br>
　　先是前一年，高王击西魏，入自汾、绛，连营四十里。泰使王思政守玉壁，以断其道。王以书招思政曰："若降，当授并州刺史。"思政复书曰："可朱浑道元降，何以不得？"王围玉壁九日，会大雪，士卒饥冻，多死者，遂解围去。及仲密以虎牢降，泰召思政于玉壁，将使镇虎牢，未至，而泰败归。乃使守弘农，城中兵微粮寡，守御之具全无。思政大开城门，解衣而卧，示不足畏。后数日，丰生至城下，心疑不敢进，引军还。思政乃慰勉其下，修城郭，起楼橹，营农田，积刍粟，由是弘农守御始固。是役也，从泰诸将皆无功，唯耿令贵力战功多。常陷敌中，锋刃交下，皆谓已死，俄大呼，奋刃而起，如是者数次。当其锋者，死伤相继。归语人曰："我岂乐杀人？壮士除贼，不得不尔。若不能杀贼，又不为贼所伤，何异逐坐人也。"又都督王胡仁、王仲达亦力战功多，杀敌无数。泰欲以雍、岐、北雍三州授此三人，又以州有优劣，使三人探筹得之。仍赐令贵名豪，胡仁名勇，仲达名杰，以旌其勋。初，仲密将叛，阴遣人扇动冀州豪杰，使为内应。高隆之驰驿安抚，由是得安。世子密以书与隆之曰："仲密枝党与之俱西者，悉收其家属。"隆之以"宽贷既行，理无改悔，若复收治，示民不信，脱致惊扰，所亏不细"，乃启高王罢之。侯景进兵虎牢，欲复其城。仲密与西将魏光守之，闻景兵至，以书求援于泰。泰复书令固守，言兵且至。使谍潜至虎牢报之，为景军士所获，搜出其书。景改之云："兵未得发，宜速去。"纵谍入城，光得书，　与仲密连夜弃城而遁。侯景引兵追之，掳仲密妻李氏以归，即送之邺。由是北豫、洛二州复入东魏。帝以克复虎牢，降死罪以下囚，唯不赦仲密一家。欢以高乾有义勋，高昂死王事，季式先自告，皆为之请免，唯其妻李氏坐罪当诛。帝从之。澄闻李氏擒归，方欲宠之专房，何忍加以刑诛，乃使杨言于帝曰："仲密妻李氏年少不预反谋，乞全其命。"帝亦赦之，命归父母家。世子迎之入府，居于迎春院，赐服饰、器用，侍女皆备。是夕，世子盛服见之，谓琼仙曰："卿前推阻，今日顺我否？"琼仙曰："前为仲密妇，今归世子家为婢为妾，曷敢有违？"世子大悦，当夜拥之而寝。号河南夫人。<br><br>
　　再说宇文泰以丧师辱国请贬爵位，文帝不许。再镇同州，募关、陇豪俊以增军旅。泰有妾叱奴氏，生子名邕。术士蒋升密告之泰曰："丞相新生之子贵不可言，他日必登九五之尊。但府中不利长成，宜于吉地养之。"泰问："何地为吉？"升曰："秦州有紫气，宜令居之。"泰乃用李穆为秦州刺史，托之抚育。邕即周武帝也。泰又有女云祥，李夫人所生，年十四，容貌端严，性质不凡，好观古烈女传，绘图于房帏，左右朝夕流览。泰甚爱之，常曰："每见此女，良慰人意。"文帝欲纳为太子妃，降诏求之。泰承帝命，送女于长安，与太子成婚。今且按下不表。<br><br>
　　且说高王居于晋阳，稀入朝内。孙腾、司马子如、高岳、高隆之皆其心腹亲党，任政朝廷，邺中谓之"四贵"，势焰熏灼，倾动朝野。然皆无经济之才，贪财纳货，不遵法纪。高王深知其弊，私语娄妃曰："今天下渐平，诸贵尚横，吾欲损夺其权，未识澄能胜任否？"妃曰："四贵之权，真可　少损。但澄儿究属年少，大权独归，恐其志气骄满，还当以正人辅之。"王以为然。武定三年二月，王巡行冀、定二州，校算河北户口损益，出入仪卫必建黄旗于马前，号曰河阳幡，以邙山之役用黄旗得胜也。四月，入朝于帝。初，西师退，帝加王以殊礼，辞不受。至是，帝谓曰："黑獭潜逃，虎牢克复，皆王大功，何以不受朕命？"王再拜曰："此臣分内之事，何敢言勋？"因奏以高澄为大将军，门下省中机务悉归中书，刑赏一禀于澄，所司擅行者立斩。由是澄之权，廷臣莫敢与抗。越数日，王始归。世子自得大权，务欲挫折朝贵之势。孙腾入谒，不肯尽敬，叱下，以刀环之，立于门外。高隆之入府，高洋呼之为叔。澄骂洋曰："小子辱祖，此何人而呼之为叔也？"厍狄干世子之姑夫，由定州来谒，候门下三日始得一见。时司马子如官尚书令，其子又娶桐花夫人之女华容县主为室，声势赫奕。尝出巡外属，擅杀县令二人，有犯之者动以白刃相加。官吏百姓惶骇窜匿。世子使崔暹劾其罪，系之狱。子如素恃王宠，不意忽然得罪，大惧不能自全。入狱一夕，其须尽白，乃自书款词曰："昔在岐州，杖策投王，有驴在道而死，其皮尚存。此外之物，皆取诸人者也。"王怜而赦之，出为外州刺史。太保尉景恃恩专恣，所为多犯法。有司不敢问，暹亦劾之，严旨切责，收禁都堂。其妻常山郡君，高王姊也，致书于王求解。王曰："此景自招之祸也。虽然，我不可以坐视。"上表乞赦其罪。三请不许。皆世子意也。王乃亲自入朝，求赦于帝。帝允其请，始释还家。王率世子往见之，景坚卧不起。王至榻前，景怒目大叫曰："你父子富贵如此，竟欲杀我耶！"王逊言谢之。常山郡君曰："老人去死　已近，何忍煎迫若此？"谓世子曰："你年幼，未识当时贫贱苦况，然亦当知吾夫妇待尔父不薄。"因历数昔年抚养情节，执王手大恸。王亦泣曰："非吾忘情，此乃国法，不可以私废公。不然，惧无以服天下。吾之星夜入朝者，亦为姊故耳。后日保使士贞不失其位，富贵如故也。"因置酒而别。自后景亦自敛，贵戚无不畏惧。世子造新宫一所，堂宇规模俨如太极殿。王责之曰："汝年不小，何不知君臣之分？"着即速改，戒勿复尔。一日，侍宴于华林园，百官皆集。酒半，帝命择朝臣忠贞者，劝之酒。王奏御史崔暹可劝，又请赐绢百匹，以旌其直。帝从之，赐酒三爵，崔暹跪而受饮，举朝以为荣。宴散，世子笑谓暹曰："今日我尚羡卿，何况他人。"尚书郎宋游道为人刚直，不畏权势。王见之曰："昔闻卿名，今识卿面。"奖谕久之。及还并州，百官送于紫陌宫，设宴饮酒，游道亦在座。王自举怀赐游道曰："饮六浑手中酒者，大丈夫也。卿今饮之。"游道接饮，再拜谢，百官侧目。临行上马，又执其手曰："我甚知朝贵大臣有忌卿忠直者，然卿莫虑也。纵世子有过，亦当直言。"于是请于帝，进游道为御史中丞。正是：法加私戚朝纲肃，旌及孤忠士气伸。但未识高王归北又有何事生出，且听下卷再讲。
 </p>
