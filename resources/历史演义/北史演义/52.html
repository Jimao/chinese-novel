

<p> 
　　话说文宣末年，耽酒渔色，氵㸒虐之事无所不为。用刑更极残忍，有司逢迎上意，莫不严酷。或烧犁耳，使犯人立于其上。或烧车，使犯人以臂贯之。每有冤陌，不胜痛苦，皆自诬服。唯郎中苏琼以宽平为治。有告谋反者，付琼推验，事多申雪。尚书崔昂谓之曰："若欲立功名，当更思其余。数雪反逆，身命何轻？"琼正色曰："所雪者，冤枉耳，非纵反逆也。"昂大惭。帝怒临漳令嵇晔、舍人李文师，以赐臣下为奴。侍郎郑颐问尚书王昕曰："自古无朝士为奴者。"昕曰："箕子为之奴。"颐以白帝，曰："王元景以嵇、李二臣为奴，同于箕子，是比陛下于桀、纣也。"帝衔之。俄而，帝与朝臣酣饮，昕称疾不至。帝遣骑召之，见昕方摇膝长吟，骑以白帝，帝益怒。及昕至，遂斩于殿前，投尸漳水。帝如北城，就视永安、上党二王于地牢，临穴讴歌，令二王和之。二王惧怖且悲，不觉声颤。帝怆然为之下泣，将赦之。长广王湛素与浚不睦，进曰："猛虎安可出穴？"帝默　然。浚闻其言，呼湛小字曰："步落稽，与汝何仇，而必杀我？但汝之忍心，皇天见之！"帝亦以浚与涣皆有雄略，恐有后害，乃自刺之。又使刘桃枝就笼乱刺，槊每下，浚、涣辄以手拉折之，号哭呼天。于是薪火乱投，烧杀之，填以土石。后出其尸，皮发皆尽，尸色如炭。远近为之痛愤。仆射崔暹卒，帝亲临其丧，哭之，谓暹妻李氏曰："颇忆暹乎？"其妻曰："结发义深，实怀追忆。"帝曰："既忆之，自往省。"手斩其头，掷于墙外。高德政与杨同相，常忌之。帝狂于饮，德政数强谏。帝不悦，谓左右曰："德政恒以精神凌逼人。"德政惧，称疾不朝。帝谓曰："我大忧德政病。"对曰："陛下若用为冀州刺史，病当自差。"帝从之。德政见除书，即起。帝大怒，召德政，谓曰："闻尔病，我与尔针。"亲以小刀刺之，血流沾地。又使曳下，斩去其足。桃枝执刀不敢下，帝责桃枝曰："尔头即落地。"桃枝乃斩其足之三指。帝犹怒，囚之门下，夜以毡舆载还家。明日，德政妻出珍宝四床，欲以寄人。帝掩至其宅，见之，怒曰："我内府犹无是物，尔乃有此。"诘所从得，皆诸元所赂，遂曳出斩之。妻出拜，又斩之，并杀其子伯坚。先是齐受魏禅，魏之宗室诸王，虽皆降爵为公，仍食齐禄，未尝摈弃。是年五月，太史令奏称天文有变，理当除旧布新。帝因问彭城公元韶曰："汉光武何故中兴？"对曰："为诛诸刘不尽。"帝曰："尔言诚是。"乃诛始平公元世哲等二十五家，囚韶等十九家。其后将如晋阳，乃尽杀诸元。或祖父为王，或身尝贵显，皆斩于东市。其婴儿投于空中，承之以。前后死者七百二十一人，咸弃尸漳水。剖鱼者往往得人指甲，邺下为之久不食鱼。又登金凤台，使元黄头，与　诸囚各乘纸鸱以飞，能飞者免死。独黄头飞至紫陌乃坠，仍付御史狱，饿杀之。初，韶以高氏婿，宠遇异于诸元。美阳公元晖业当于宫门外骂之曰："尔不及一老妪，负玺与人，何不击碎之！我出此言，知即死，尔亦讵得几时？"帝杀晖业。剃元韶鬓须，加之粉黛以自随，曰："我以彭城为嫔御。"言其懦弱如女也。韶欲昵帝，故一言起祸，致诸元尽死，身亦幽于地牢，绝食，啖衣袖而死。定襄令元景安欲请改姓高氏，其从兄景皓曰："大丈夫宁可玉碎，何用瓦全！安有弃其本宗而从人之姓者乎？"帝收景皓诛之，而赐景安姓高氏。帝嗜酒，体日瘠，李后忧之。帝谓之曰："我常问太山道士：'为天子几年？'答我三十年。吾思之，得非十年十月十日乎？"又帝初登祚，改年为天保。识者曰："'天保'二字，剖之为一大人只十，帝其不过十乎？"太子取名殷，字正道，帝视之不悦，曰："殷家弟及，'正'字一止。吾身后儿不得为帝也。"左右请改之，帝曰："天也，奚改为？"及疾甚，自知不能久，谓李后曰："人生必有死，何足致惜？但怜正道幼弱，人将夺之耳。"又谓常山王曰："夺则任汝，慎勿杀也。"遗诏传位太子。尚书令杨、平秦王归彦、侍中燕子献、侍郎郑颐受命辅政。遂崩。帝居位十年，其崩时，果十月十日甲午也。癸未发丧，群臣无下泪者，唯杨涕泗横流，呜咽不已。太子即位，大赦。谥帝曰文宣皇帝，庙号显祖。尊娄太后为太皇太后，李后为皇太后。先是高阳王，滑稽便辟，有宠于显祖。常在左右，执杖以挞诸王，太皇太后深恨之。及显祖殂，有罪，太后杖之百余，扶归而卒。方显祖杀上党王涣，以其妃李氏配家奴　冯文洛。至是太后赦妃还第，而文洛尚怀恋恋，故意修饰，盛服往见。李妃出坐堂上，旁列左右，引文洛跪于阶下，数之曰："遵难流离，以致身受大辱，志操寡薄，不能捐躯自尽，有愧先王。蒙恩诏得反藩闱，汝是谁家下奴，犹欲见侮！"喝令左右去其衣冠，杖之一百，流血洒地。太后闻之，髡鞭文洛，配甲坊。先是显祖崩，常山王居禁中护丧事。太子即位，以天子谅阴，诏演居东馆，军国之事，皆先咨决。杨以二王地位亲逼，恐不利于嗣王，心忌之。未几，演出归第，诏策施行，独主之，多不关预。或谓演曰："鸷鸟离巢，必有探卵之患，王不可出居私第。"杨休之诣演，演不见。休之谓王曰："昔周公朝读百篇书，夕见七十士，犹恐不足。王何所嫌疑，乃尔拒绝宾客？"以告王，王曰："昔显祖之世，群臣皆不自保。今一人垂拱，吾曹亦保优闲，何用汲汲。"因言朝廷宽仁，真守文良主。曰："新帝春秋尚富，骤揽万机，易为人蔽。殿下以朝夕先后，亲承音旨，若使他姓出纳诏命，大权必有所归。殿下虽欲守藩，其可得乎？借令得遂，冲退自审，家祚得保灵长否？"演默然久之，曰："何以处我？"曰："周公抱成王，摄政七年，然后复子明辟。唯殿下处之。"演曰："我何敢自比周公？"曰："殿下今日地望，欲不为周公得乎！"演不应。二月己亥，帝奉显祖之丧至邺，太皇太后、皇太后皆行，众议常山王必当留守根本之地。时执政已生疑忌，乃敕二王俱从至邺。外朝闻之，莫不骇愕。演既行，出郊送之。演恐有觇察者，命即还城，执手曰："努力自慎。"因跃马而去。领军可朱浑，尚帝姑东平公主，谓执政曰："主少国疑，若不去二王，少　主无自安之礼。"杨、燕子献等皆以为然，乃谋处太皇太后于北宫，使归政皇太后，出二王于外。先是恶天保以来，爵赏多滥，欲加澄汰。先自表解开府，诸凡叨窃恩荣者，皆从黜免。由是嬖宠失职之徒，尽归心二叔。又高归彦总知禁旅，发晋阳时，杨敕留从驾五千兵，阴备非常。至邺数日，归彦方知，大愠。故初与杨、燕同心，既而中变，尽以疏忌之迹告二王。侍中宋钦道尝侍东宫，教太子吏事，以旧臣侍侧，奏于帝曰："二叔威权既重，宜速去之。"帝曰："可与执政共商其事。"等乃议出二王为刺史。以帝慈仁，恐不听，乃通启皇太后，乞主其事。有宫嫔李昌仪者，即高仲密妻，旧名琼仙，文襄尝纳之为夫人。文襄殁，有宠于娄太后，常居宫中。李太后以其同姓，亦相昵爱，遂以杨所启示之。昌仪阳以为可，而密启太皇太后。太皇太后大怒，即报知二王，令自为计。演乃谋之贺拔仁、斛律金，二人皆曰："主上幼弱，今欲出大王于外，等之心未可问也。异日权归他姓，国事正不可料。为大王计，不如收而杀之，以除后患。"演曰："政自彼操，党恶者众，事若不成，反自速祸奈何？"金曰："此时彼方得志，不以大王为意，乘间猝发，除之匪徒。"演然之，会等又议不可令二王并出，奏以湛镇晋阳，演录尚书事，留邺。二王乃密结诸勋贵，伏壮士数十人于尚书省后室。拜职日，大会百僚，约曰："行酒至等，我各劝双爵，彼必致辞。我一曰'执酒'，再曰'执酒'，三曰'何不执'，尔等即执之。'及期，等将往。郑颐止之曰："事不可量，不宜轻赴。"曰："吾等至诚体国，岂常山拜职有不赴之理？"遂会于尚书省。设宴堂上，坐定，二王殷勤劝酒，连呼执者　三，伏遂起。被执，大言曰："诸王反逆，欲杀忠良耶？尊天子，削诸侯，赤心奉国，何罪之有！"常山王欲缓之，湛曰："不可。"于是拳杖乱殴，及可朱浑、宋钦道皆头面破血。各以十人持之。燕子献多力，头又少发，握其首脱去，排众走出门，斛律光逐而擒之。子献叹曰："大丈夫为计迟，乃至于此。"又使薛孤延执郑颐于尚药局，颐叹曰："不用智者言，以至于此，岂非命也。"演乃与湛、归彦、贺拔仁、斛律金执缚等，夜入云龙门。都督叱利骚、仪同成休宋皆拔刃呵演。归彦谕之，不从。归彦久为领军，军士素服，谕之皆弛仗，休宁叹息而退。叱利骚挺立如故，遂杀之。演同群臣入至昭阳殿，湛及归彦监等在朱华门外。内廷闻变，帝与太皇太后、李太后并出。太皇太后坐殿上，太后及帝侧立。演伏阶前叩头，进言曰："臣与陛下，骨肉至亲。杨遵彦等独擅朝权，威福由己，自王公以下，皆重足屏气，共相唇齿，以成乱阶。若不早图，必为宗社之害。臣与湛为社稷事重，贺拔仁、斛律金惜献武皇帝大业，不忍丧于权臣之手，共执遵彦等入宫。未敢刑戮，请俟圣裁。专擅之罪，诚当万死。"当是时，庭中及两庑卫士二千余人，皆被甲待诏。武卫娥永乐武力绝伦，素为显宗所厚，叩刀仰视，帝不一睨。太皇太后喝令却仗，不退，又厉声曰："奴辈即今头落乃却？"永乐内刃而泣。太皇太后因问："杨郎何在？"贺拔仁曰："一眼已出。"太皇太后怆然曰："杨郎何所能为，留使岂不佳耶？"乃让帝曰："此等怀逆，欲弑我二子，次将及我，尔何为纵之？"帝素吃讷，仓猝不知所言。太皇太后怒且悲曰："岂可使我母子受汉老妪斟酌！"太后拜谢，演叩头不已，誓言："臣无异志，但欲去逼，免死而已。"太皇太　后谓帝曰："何不安慰尔叔？"帝乃曰："天子亦不敢为叔惜，况此汉辈？但丐儿命，此属任叔父处分。"太皇太后命演复位，演遂传帝旨，皆斩之。湛恨郑颐昔尝谗己，先拔其舌，后斩其首。又斩娥永乐于华林园。娄太后本不忍杀，临其丧，哭曰："杨郎忠而获罪，惜哉！"以御金为之一眼，亲内之，曰："以表吾意。"演亦悔杀之，乃下诏，罪止一身，家属不问。以赵彦深代总机务。杨休之私语人曰："将涉千里，杀骐骥而策蹇驴，良可悲也。"戊申，演为大丞相、都督中外诸军、录尚书事。湛为太傅、京机大都督。段韶为大将军，平阳王淹为太尉，归彦为司徒，彭城王为尚书令。政无大事，一禀大丞相主持。三月甲寅，演以晋阳重地，自往镇守。既至，以王为司马，谓之曰："不用卿言，几至倾覆。今君侧虽清，终当何以处我？"曰："殿下往时地位，犹可以名教自处。今日事势，遂关天时，非复人理所及。"演默然。又以为文士，恐不允武将之意，昼则不接，夜则载入与语，尝在密室谓曰："比王侯诸贵每相敦迫，言我违天不祥，恐有变起，吾欲以法绳之，可乎？"曰："朝廷比者疏远骨肉，殿下仓猝所行，非复人臣之事。芒刺在背，上下相疑，何由可久！殿下虽欲谦退，秕糠神器，实违上天之意，坠先帝之基。"演曰："卿何敢发此言？亦将致卿于法。"见其言厉而色和，乃曰："天时人事，皆无异谋，是以冒犯钺，抑亦神明所赞耳。"演曰："拯难匡时，方俟圣哲，吾何敢私议。子其慎之，幸勿乱言。"谈至更深，乃退。但未识言者纷纷，常山能终守臣节否，且俟下文再说。
 </p>
