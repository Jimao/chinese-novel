

<p> 
　　话说济南初废，帝于太后前涕泣誓言，许以终始相保，决无害意。虽征至晋阳，初意幽之别第，终其天年。归彦等数陈利害，日夜劝帝除之。帝乃遣人密行鸩毒，济南不从，扼而杀之。时年十七岁。其后孝昭颇自愧悔，忽忽若失。有晋阳令史至邺，早行，路遇仪仗甚都，有一王者坐马上，酷似文宣，心甚疑之。有一骑落后，问之，骑曰："文宣帝也。今往晋阳复仇耳。"倏忽不见。令史归，不敢言。后闻帝疾，谓人曰："帝必不起。"其时宫中诸厉并作，或歌呼梁上，或叱咤殿中。帝恶之，备行禳魇之事，而厉不止。时有巫者，言天狗下降大内，不利帝躬，乃于其所讲武以禳之。帝自强作精神，乘马射箭。马忽绝缰而奔，有兔从草中窜出，马惊逸，帝坠地绝肋。左右救之，昏迷良久乃苏。扶至宫，发晕数次。太后闻之，来视疾，问曰："汝征济南至此，今何在？"帝不答。连问，皆不答。太后怒曰："杀之耶？不用吾言，死其宜矣！"遂不顾而去。一月甲辰，诏以嗣子冲，弟长广王湛统兹大宝，遣赵郡王睿至邺征之。又与湛书曰：　"百年无罪，汝可以乐处置之，勿效前人也。"是日，殂于晋阳宫。临终，但言恨不见太后山陵。睿至邺，宣帝遗命，使继大统。湛犹疑其诈，使所亲先诣殡所，发而视之，使者复命，乃大喜。驰赴晋阳，使河南王孝瑜先入宫，改易禁卫，然后入。癸丑，湛即皇帝位于南宫，是为武成皇帝。大赦，改元大宁。立妃胡氏为皇后，子纬为皇太子，封太子百年为乐陵王。初，孝昭事太后惟谨，朝夕定省，常得亲欢。武成每多不顺，太后常恶之。孝昭崩，太后思之致疾。又旧时老伴，若恒山楚国游夫人、穆夫人、王夫人等，或随子就封，或已去世。满目非旧，郁郁不乐，故疾势日重，而武成行乐自若，大宁元年四月遂崩，时年六十二岁。五月庚午，合葬于高祖献武之陵，谥曰武明太后。后有大识，高明严断，雅遵俭约，往来外舍，侍从不过十人。性宽厚不妒，高祖姬侍，咸加恩待。高祖尝西讨，方出师，后夜孪生一男一女。左右以危急，请追告高祖。后不许，曰："王出统大兵，何可以我故轻离军幕。死生命也，来复何为！"高祖闻之，嗟叹称善。弟昭，以功名自达。其余亲属，未尝为请爵位。每言官人以才，奈何以私乱公。先是童谣曰："九龙母死不作孝。"及后崩，武成不改服，绯袍如故，登高台，置酒作乐。宫女进白袍，帝怒，投诸台下。归彦时在座，请撤乐。帝大怒曰："何与汝事，敢阻吾兴！"叱之使去。盖帝为高祖第九子，童谣其先验也。初，归彦为孝昭所厚，恃势骄盈，陵侮贵戚。廷臣高元海、毕义云、高乾和常切齿之，因与帝前数言其短，且云："归彦久掌禁兵，威权震主，必为祸乱。"帝寻其反覆之迹，渐忌之，下密诏，除归彦冀州刺史，令速　发，不听入宫。时归彦在家纵酒为乐，经宿尚未知之，至明入朝欲参。门者不纳，曰："领军已除冀州，无容擅入。"归彦大惊，遂即拜退。群臣莫敢与语。七月，归彦至冀州，大怀怨望，欲待帝如邺，乘虚入晋阳。其郎中令吕思礼密告于朝，帝诏大司马段韶、司空娄睿讨之。归彦闻有军至，将讨己罪，即闭城拒守。长史宇文仲鸾不从，杀之。乃自称大丞相，有众四万。朝廷闻其拒守不下，以尚书封子绘，冀州人，其祖父世为本州刺史，得人心。使乘传至信都，巡于城下，谕吏民以祸福，于是降者相继。城中动静，小大皆知之。归彦自料必败，登城大呼曰："孝昭皇帝初崩，六军百万，悉在臣手。投身向邺，奉迎陛下，当时不反，今日岂反耶？正恨元海、义云、乾和等诳惑圣聪，嫉忌忠良，逼臣至此。陛下若杀此三人，臣即临城自刎。"既而城破，单骑奔走，至交津被执，锁之送晋阳。乙未，载以露车，衔木面缚，刘桃枝临之以刃，击鼓随之，并其子孙十五人皆弃市。又以归彦在文宣时，谮杀清和王岳，以其家良贱百口悉赐岳家。赠岳太师。丁酉，以段韶为太傅，娄睿为司徒，平阳王淹为太宰，斛律光为司空，赵郡王睿为尚书令，河间王孝琬为左仆射。命封子绘行冀州事，人民始安。今且按下不表。<br><br>
　　且说北有突厥一部，其君木杆可汗。自蠕蠕衰弱，突厥日强，周人欲结之以伐齐。许纳其女为后，遣御伯大夫杨荐往结之。齐人闻之惧，亦遣使求婚于突厥，赂遗甚厚。木杆贪齐币重，欲执荐送齐。荐知之，责木杆曰："我太祖昔与可汗共敦邻好，蠕蠕部落数千来降，太祖悉以付可汗使者，以快可汗之意。如何今日遽欲背恩忘义，独不畏鬼神乎！"木杆惨然良久，曰："君言是也，吾意决矣。当相与共平东　贼，然后送女。"荐归复命。公卿请发十万人击齐，柱国杨忠独以为得万骑足矣。戊子，忠将步骑一万，与突厥自北道伐齐；大将军达奚武率步骑三万，自南道出平阳，期会于晋阳城下。忠进，拔齐二十余城。齐人守陉岭之隘，忠击破之。突厥木杆以十万骑来会，自恒州三道俱入。时大雪数旬，南北千余里，平地数尺。时齐主在邺闻之，恐并州有失，倍道赴晋阳，令斛律光将步骑三万屯平阳，以为声援。己未，周师逼晋阳，突厥从之，声势甚盛。齐主惧，戎服率宫人欲东走避之。赵郡王睿、河间王孝琬叩马谏曰："陛下勿畏，有臣等在，足以御贼。"孝琬请委睿处分，必得严整。帝从之，命六军进止，皆受睿节度，而使段韶总之。睿本高祖侄，赵郡公永实之子。幼孤，聪慧夙成，为高祖所爱。养于宫中，令游夫人母之，恩逾诸子。年四岁，未尝识母。其母魏华山公主，与楚国夫人郑氏为姑舅姊妹。一日，宫人领了来至飞仙院游玩。郑夫人抱诸膝，戏谓之曰："你是我姨之儿，何到认游娘为母？"睿愕然问故。夫人悉告所以，且曰："此事大王不许与你说，待你长成，然后去认亲母。"睿默然下泪，回宫，思念不已，遂失精神。高祖疑其感疾，睿曰："儿无疾，欲识我生耳。"乃迎华山公主至宫，与之相见。睿趋膝下跪拜，抱住大哭。公主亦泣。自后，高祖常令往来无间。母有疾，昼夜侍床前不去。及母没，哀戚毁形，不茹荤者三载。人称其孝。高祖尝谓平秦王曰："此儿至性过人，吾子皆无及者。"文宣时，尝为定州刺史，领兵监筑长城。时遇炎天，屏盖障，亲与军人同劳苦，或以冰进，却不用，曰："三军皆热，吾何独进寒冰？"人皆感悦。以故军士受睿节制，莫不踊跃争奋。睿部分既定，乃　请齐主登北城观战。军容整肃，敌人望之失色。突厥咎周人曰："尔言齐乱，故来伐之。今齐人眼中亦有铁，何可当耶？"周人以步卒为前锋，从西山下，鼓勇而前。去城二里许，诸将咸欲进击之，韶曰："步卒力势，自当有限。今积雪既厚，逆战非便，不如坚陈以待之。彼劳我逸，破之必矣。"既至，齐悉其税兵，鼓噪而出，突厥震骇，引兵上山，不肯战。周师遂大败，弃营而遁。突厥引兵出塞，纵骑大掠，自晋阳以往七百余里，人畜无遗。段韶追之不敢逼。突厥还至陉岭，地冻滑不可走，乃铺毡以度。马皆寒瘦，膝以下毛尽落。北至长城，马死且尽。截杖之以归。达奚武至平阳，未知忠已败走，犹进兵不已。斛律光与书曰："鸿鹄已翔于寥廓，罗者犹视于沮泽，尔何不知进退耶？"武得书，知北道兵已败，亦还。光逐之，入周境，获二千余口以归。光见帝于晋阳，帝以新遭大寇，抱光头而哭。任城王进曰："何至于此，陛下苟无忘今日，平西贼不难。"乃收泪而止。初，显祖之世，周人常惧齐兵北渡，每至冬月，守河椎冰以守。及武成即位，嬖幸用事，朝政渐紊，齐人反椎冰以备周兵之逼。斛律光叹曰："国家常有并吞关、陇之志，今日至此，而唯玩声色乎！"<br><br>
　　且说齐主志图苟安，不以军国为事，性又懦怯，周师虽退，犹虞复来，妨其为乐之事，因问计于群臣曰："吾欲与周通好，永息干戈，未识周其许我乎？"侍中和士开曰："臣有一策，可使宇文护感恩听命。"武成急问何策，开曰："昔日护奔关中，其母阎氏及姑宇文氏并留晋阳，皆被幽絷，至今尚羁中山宫内。臣闻边人云，护为宰相后，每遣间使入齐，访求其母消息。若示以通好之意，许归其母，有不乐从　者哉？且其母与姑在彼则重，住此不过一老妪耳，不久将归地下，何关轻重？"帝以为然，乃遣使者至玉壁，求通互市，微露护母尚在，通好则归。护闻之大喜，密托勋州刺史韦孝宽致书齐朝，欲申盟好。齐乃先遣其姑归国，为阎氏作书寄护。其书曰：吾年十九入汝家，今已八十矣。凡生汝辈一男一女。今日眼下不见一人，兴言及此，悲缠肌骨。幸属千载之运，逢大齐之德，矜老开恩，许得相见。今寄汝小时所著锦袍一领，宜自检看。禽兽草木，母子相依。吾有何罪，与尔分隔？今复何福，还获见汝？言此悲喜，死而更苏。世间所有，求皆可得。母子异国，何处可求？假汝贵极王公，富过山海，不得一朝暂见，不得一日同处，寒不得汝衣，饥不得汝食，汝虽穷荣极盛，光耀世间，汝何用为，于吾何益？吾今日之前，汝既不得申其供养，事往何论。今日以后，吾之残命，唯系于汝。尔戴天履地，中有鬼神，勿云冥昧而可欺负。护得书，捧之涕泣，悲不自胜。亦以书报母云：区宇分崩，遭遇灭祸，远离膝下，忽忽三十五年。受形禀气，皆知母子，谁同萨保，如此不孝！子为公侯，母为俘隶。暑不见母暑，寒不见母寒。衣不知有无，食不知饥饱。泯如天地之外，无由暂闻。昼夜悲号，继之以血。分怀冤酷，终此一生，冀奉见于泉下耳。不谓齐朝解网，惠以德音。摩敦、四姑，已蒙礼送。初闻此旨，魂胆飞　越，号天叩地，不能自胜。草木有心，禽鱼感泽。况在人伦，而敢不铭戴齐朝霈然之恩。既已沾洽，有家有国，信义为本。伏度来期，已应有日。一得奉见慈颜，永毕生愿。生死骨肉，岂过今恩。负山戴岳，未足胜荷。伏纸呜咽，言不宣心。蒙寄萨保别时所留锦袍，年岁虽久，宛然犹识，对此益抱悲泣耳。齐人留护母，使更与护书，邀护重报。往返数次，护徒以卑词致乞。时段韶拒突厥于塞下，齐主使人以护书示之，问其可否。韶作书报曰：周人反覆，本无信义，比晋阳之役，其事可知。护外托为相，其实主也。既为母请和，不遣一介之使到此来求，而徒作哀怜之语，形诸楮墨，其情可知。若据移书，即送其母，恐示之以弱。得母之后，彼必益无忌惮。为今之计，不如且外许之，待和亲坚定，然后遣之未晚。齐主得书，犹豫未决。时又传言木杆可汗以前攻晋阳不得志，谋与周兵再举伐齐。齐主大惧，急欲与周通好，以免干戈之扰。因不待周使来迎，即送其母归。阎氏至周，举朝称庆，周主为之大赦。护与母睽隔多年，一朝聚处，凡所资奉，穷极华盛。每四时伏腊，武帝率宗室亲戚至其家，行家人礼，称觞上寿。尊荣之典，振古未闻。俄而，突厥留屯塞北，更集诸部兵，遣使告周，欲与共击齐，如前所约。护因新得其母，未欲东伐，　又恐负突厥约，更生边患；不得已，征二十四军及散隶，及秦、陇、巴、蜀之兵，并羌夷内附者凡二十万人，率以伐齐。但未识周师之出，胜负若何，且听下卷　分剖。
 </p>
