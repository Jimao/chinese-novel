

<p> 
　　话说内干因昭君欲嫁六浑，屡次劝之，执意不改，杨氏又痛惜女儿，恐其忧郁成疾，因想女儿家最贪财宝，不若以利动之。商议已定。其时正值春光明媚，天气融和。夫妇同在那西厅，摆列长几数只，几上多设金银珠翠、首饰异宝、绫罗锦绣、珍奇玩器等物，英英夺目，闪闪耀人。乃召昭君出厅，谓之曰："汝肯从亲择配，当以此相赠。"昭君目不一视。又谓之曰："汝若不从父命欲归高氏，当一物不与，孑身而往，汝心愿否？"昭君点头曰："愿。"内干大怒道："既如此，由你去。但日后莫怨父母无情。"昭君不语归房。内干将金宝一齐收起，便唤前日王妈到来，教她通知高家，聘物一些不要，竟来迎娶便了。王妈道："这又奇了。前日嫌老身多说，今日却先自许。可见姻缘原是天定的。"欣然来至高家，先在高树夫妇前称喜，备说内干之言。亲事不劳而成，夫妇大喜。即择了聘娶日子，打点娶媳。六浑悉听父母主张。昭君临行，内干不与分毫，只有兰春随往，当日成亲。两人相见，分明是一对豪杰聚首，更觉情投意合。昭君　入门后，亲操井臼，克遵妇道，不以富贵骄人，见者无不称其贤孝。<br><br>
　　一日，六浑出其前日所赠，谓昭君曰："此卿所赠者，事若不成，决当还卿，至今分毫未动。"昭君曰："今君身居卑贱，当以此财为结纳贤豪之用，以图进步。"六浑从之，遂货马二十匹，以结怀朔诸将，升为队主。杨氏嫁女后，怜其贫苦，日夜哭泣。内干曰："昭君我女也，何忧贫贱。恨其不听我言，暂时受些苦楚。"娄昭亦劝其父道："姊身已属六浑，何必嫌其贫贱。且六浑终非久居人下者，愿以财产给之。"内干乃遣人去请六浑，欢不至。复命娄昭亲往请之，欢亦不至。于是内干夫妇亲至其家，接女归宁。六浑始拜见妻之父母，遂同昭君偕来。内干见其房屋破败，出钱数千贯，为之改造门闾。又拨给田产、奴婢、牛羊、犬马等物。自此六浑亦为富室，交游日广。欢尝至平城投文，镇将段长子段宁见之，笑曰："此娄女所嫁者耶？奚胜区区。"盖段亦曾求婚于娄氏，娄氏不就，故以为言。归而述诸父，父曰："六浑志识深沉，器度非凡，岂汝所能及。"一日六浑来，尊之上坐，召宁出拜，曰："儿子庸懦，君有济世之才。吾老矣，敢以此儿为托。"欢谢不敢当。宁自此敬礼六浑。六浑归，昭君语之曰："吾前夜梦见明月入怀，主何凶吉？"欢曰："此吉兆也。"后产一女，名端娥，即永熙帝后也。未几，镇将以欢才武，又转之为函使。今且按下不表。<br><br>
　　再说胡太后临朝以来，乾纲独揽，臣工无不畏服，尊荣已极，志气渐盈。以天子年幼，摄行祭礼，改令为敕，令群臣称陛下。又魏自太武以来累世强盛，东夷西越贡献不绝，府库充盈。太后尝幸绢藏，命王公大臣从行者百余人尽力取　之，少者不减百余匹。尚书令李崇、章武王融负缉过重，颠仆于地，李崇伤腰，章武折足。太后恶其贪，令内侍夺之。空手而出，人以为笑。侍中崔况只取二匹，太后问："所取何少？"答曰："臣只两手，只持两匹。"众皆愧焉。又差内侍宋云、僧惠生往西域取经，临行之日，太后自饯于永宁寺。百官毕集，赐金银百斤、名马二十匹。中尉元匡奏侍中侯纲掠杀羽林军士，请治罪。太后以其旧恩不问，纲益骄横。又奏冀州刺史于忠前在朝擅杀尚书裴植、郭祚，请就冀州戮之。太后亦以旧恩不问。未几，召忠入朝，录尚书事，封灵寿县公。及卒，追赠甚厚。太后父秦国公没，葬以殊礼，追号曰太上秦国公。谏议大夫张普惠以太上非臣下所得称，力争于朝。太使使人宣令于普惠曰："封太上，孝子之心，卿所争，忠臣之义。已有成议，勿夺朕怀。"普惠遂不敢言。孝明帝年九岁未尝视朝，群臣罕见其面。普惠有疏，每欲面陈之而不可得。一日，帝临前殿，群臣朝参礼毕。方欲退朝，普惠出班奏曰："臣有短章，冒渎天听。"其略曰：<br><br>
　　慎帝业之不易，饬君道之无亏。减禄削俸，近供无事之僧；崇饰虚无，远邀未然之报。皆非所以利天下而安社稷也。臣谓修朝夕之因，求劫之果，未若亲郊庙之典，行朔望之礼。撤僧寺不急之务，复百官已缺之秩。收万国之欢心，以事太后，则孝弟通乎神明，德教光乎四海。节用爱人，臣民惧赖。<br><br>
　　其言皆深中时病。帝览之而可其奏，遂怀疏入见太后。太后口虽以为然，然念此儿才一临朝，便有朝臣向他哓哓，日后　必夺吾权。乃下诏曰："天子年幼，不堪任劳，俟加元服，设朝未迟。"自是帝益罕视朝矣。<br><br>
　　神龟元年九月，太史奏天文有变，应在二宫。太后惧，欲以高太后当之，乃遣内侍杀之瑶光寺中，以尼礼葬之，命百官不许服丧。群臣皆言宜崇其礼，太后不听。时武号森列，羽林军横行都市。征西将军张彝上封事，求削铨格，排抑武职之人，不得预于清选。武人皆怀愤怒，立榜通衢，大书张彝父子之恶，约期某日会集羽林虎贲之众，屠灭其家。张彝父子全不为意。至期，共有三千人众聚集尚书省外，大声辱骂，声言要杀张家父子，以泄众怒。官吏大惊，不敢禁止，把省门紧闭。于是众势益张，拥入张彝府中，焚其第舍，曳彝堂下，捶辱交加。其子民部郎中张始均初见凶势难犯，逾垣逃走，闻父被执，走还众所，拜请父命。众就殴击，投之火中，活活烧死。次子张仲，重伤走免，凶徒始散。张彝仅有余息，越宿而死。远近震骇。太后以天子侍卫之卒，惧有变乱，不敢穷诛。只收为首者八人斩之，其余不复治罪。越三日，复大赦以安之，令武职依旧入选。其时高欢在京，闻之叹曰："宿卫羽林相率焚大臣之第，朝廷惧而不问，为政如此，时事可知。天下之乱不久矣！"<br><br>
　　你道高欢何以在京？欢自熙平二年转为函使，凡有表章函封上达帝都，皆函使之职。神龟元年，欢奉使入京，进过表章，不能即时批发，在京中等候。魏制：凡各镇函使未经发回者，给与贵官大臣家为使。六浑派在尚书令史麻祥门下。祥自恃贵显，待下甚严。一日，祥坐堂上，命欢侍立在旁，问其一路风景山川形势何处最好，欢一一对答。闲谈良久，祥甚喜，因令从人取肉一盘、酒一壶，赐与高欢。祥虽　命食，料欢不敢便坐。奈欢素性不肯立食，竟即坐下。祥大怒，以为慢己，叱令跪于阶下，命左右杖之。欢自杖后，郁郁不乐。一日，闷坐无聊，走出街上，观看禁城景象，见一将军坐在马上，前呼后拥，喝道而来，威仪其肃。细观其人，好似叔父高徽。尚恐面貌相同，不敢叫应。那将军停鞭回顾，便向高欢叫道："你莫非吾侄贺六浑么？为何在此？"欢于是上前拜于马上。要知欢到京时，徽正出使在外。欢不知其已有家室，尚未去望。今日相遇，如出意外。至家，各述别后情事，皆大喜。徽曰："尔娶娄家女，足慰兄嫂之心。吾娶康氏妇，已生一子，取名归彦。以路远尚未通知兄嫂也。"领入后堂相见，设酒共饮。至晚，欢辞去。徽曰："你欲何往？"欢曰："身在麻祥家给使，此人性恶，不去恐被责。"徽道："无妨，我以书去回他便了。"欢自此耽搁徽家，不觉月余。一日，忽闻军士擅杀大臣，不禁浩叹。又欢在京尝梦身登天上，脚踏众星而行，醒来私心自喜。见时事如此，隐有澄清天下之志。<br><br>
　　再说胡太后年齿已长，容颜如少，颇事妆饰，数出游幸。一日，驾幸永清寺，侍中元顺当车而谏曰："《礼》，妇人未没，自称未亡人，首去珠玉，衣不文采。陛下母临天下，年已长矣，修饰过甚，何以仪形后世？"太后惭，左右皆战栗。及还宫，召顺责之曰："前年卿贬外郡，吾千里相征，乃众中见辱耶？"顺曰："陛下不畏天下之笑，而耻臣之一言乎？"太后默然而受，游幸稍衰。清河王元怿官太傅、侍中，贤而多才，美丰姿，风流俊雅，冠绝一时。太后每顾而受之，苦于宫禁深严，内外悬绝，无由与之接体，而私幸之意未尝一日去怀。时值中秋，召集诸王赐宴宫中。清河王　坐近太后之侧，容貌秀丽。太后顾之愈觉可爱。宴罢，乃诈称官家之意，召王入宫闲话。于是诸王皆退，清河独留，只得随了太后入宫。走至宣光殿前，王失惊曰："至尊在南宫，何故至此？"太后曰："天子随处皆往，不独在南宫也。"王信之。随至崇训后殿，太后下车，召王上殿曰："天子不在此，是朕欲与王聚谈清夜，消遣情怀，故召王至此。且有一言，朕倚卿如左右手，欲与王结为兄妹，以期终始无负。"王闻言大惊，伏地顿首曰："臣与陛下有臣主之分，兼叔嫂之嫌，岂宜结为兄妹。臣死不敢奉诏。"太后道："卿且起，兄妹不结亦可。今有玉带一条、御袍一领、温凉盏一只，皆先帝服用之物。吾爱卿才器不凡，取以相酬，卿勿再负吾意。"清河见说，益添疑惧，苦辞不受。只见宫娥设宴上来，太后命王对坐。王谢不敢。太后南面，清河西面，坐下共饮。言谈语笑，太后全以眉目送情。饮至更深，犹复流连不歇。王苦辞欲出，太后不许。赐宿翠华宫中，命美女二人侍王共寝。王复顿首辞。太后曰："是朕赐与王者。王明日出宫即带家去，何必坚却。"王不得已受命，遂入翠华宫来。宫中铺设华丽，珍奇玩器无不备列。宫人曰："此太后将以赐王者。"王大不乐，和衣独寝，令二美人秉烛达旦。太后闻之曰："此人果是铁石心肠。"然口虽叹服，心中割舍不下，留住清河不放出宫。是夜更余，王方就枕，只见太后随了四个宫女悄悄走入，对王道："卿知朕相爱之意否？良缘宜就，无拂朕怀。"清河心慌意迫，伏地叩头曰："臣该万死，愿陛下自爱。"太后亲手相扶道："我与卿略君臣之分，叙夫妇之情何如？"<br><br>
　　哪知太后越扶，清河越不肯起，竟如死的一般伏着不动。太后见了这般模样，又好气又好笑，默然　走出。宫娥报王道："太后回宫了，王起来安寝罢。闻太后明日放王出宫了。清河闻言大喜。但未知太后此去果能忘情于王否，且听下回细说。
 </p>
