

<p> 
　　话说斛斯椿见平阳王于田舍，驰报高王。高王大喜，便遣娄昭将四百骑迎之。王至，欢迎入毡帐，自陈诚款，泣下沾襟。平阳让以寡德，不堪承立。欢再拜，王亦拜。欢出，备服御，进汤沐，达夜严警。明旦，群臣执鞭以朝，使斛斯椿奉表劝进。椿入帷门，罄折延首而不敢前。王令思政取表视之，曰："今不得不称朕矣。"欢于是代为中兴帝作诏策禅位焉。四月戊子，王即位于洛阳城东郭，是为孝武皇帝，年二十三岁。用代都旧制，以黑毡蒙七人，欢居其一。帝于毡上西向拜天毕，入御太极殿，群臣朝贺，升阊阖门，大赦，改元太昌。以高欢为大丞相、天柱大将军，世袭定州刺史。百官进爵有差。加高澄侍中、开府仪同三司，自置开府以下官属。澄入谢，帝悦其俊美韶秀，赐宫锦三百匹、白玉带二条、黄金百斤、珍珠无数。盖知澄为欢所爱也，故厚赐之。一日，王思政、孙腾侍侧，帝曰："高王勋在社稷，其劳大矣，恨无官可以酬之。朕闻其有女待字，意欲纳之为后，重以婚姻之好，二卿以为何如？"又顾孙腾曰："卿系王之旧　人，可与思政同往，一致朕意。"二臣奉命往见高王，致帝求婚之意。欢辞曰："吾女年幼貌陋，不可以上配至尊。如欲申以姻好，帝有妹华山公主，与吾弟高琛年相若，可以尚公主。烦二公转达于帝，未识可否？"二人辞去，复命于帝。帝曰："其弟高琛固可尚公主，朕即选为驸马。至高王之女，朕虚中宫以待。二卿还当为朕曲成。"腾曰："欢妻娄氏助欢成业，其女娄所钟爱。乞帝加恩于娄，娄氏允则欢亦允矣。"帝曰："高王妻妾有几？"腾曰："一妻五妾。"因各举其姓氏以对。帝欲悦欢，遍赐封号。娄妃封渤海王正夫人，王千花封渤海左夫人，穆金娥封渤海右夫人，胡桐花封恒山夫人，岳灵仙封遂安夫人，游瑞娥封仪国夫人。恩旨颁下，高王大喜，入朝谢恩，曰："臣无大功，陛下念臣，恩及妻孥。臣铭心刻骨，虑无以报陛下万一，但臣尚有衷情上渎，臣少失怙恃，蒙姊云莲抚养，得以成立。即领军尉景之妻，乞陛下加封一号，以报其德。"帝依奏，封景妻为常山郡君。欢谢恩而退。<br><br>
　　先是，王有叔高徽，为河州刺史，身故，遗一子归彦，与母流落河州。王迎之入京，归颜尚幼，命高岳抚之。邺城入高隆之有才能，王以为弟，引为侍中，入侍天子。王初起兵，世隆知司马子如与王有旧，出为南岐州刺史，王入洛，召子如为大行台尚书，朝夕左右参知军国。又征贺拔岳为冀州刺史，岳畏欢，欲单马入朝。右丞薛孝通说岳曰："高王以数千鲜卑破尔朱百万之众，诚亦难敌。然诸将或素居其上，或与之等夷，虽屈首从之，势非获已，今或在京师，或据州镇，高王除之，则失人望；留之，则为心腹之病。且万仁虽复败走，犹在并州，高王方内抚群雄，外抗劲敌，安能去其巢穴与公争关中之地乎？况关中豪杰皆属心于　公，愿效智力。公以华山为城，黄河为堑，进可以兼山东，退可以封函谷，奈何束手受制于人哉？"言未毕，岳执孝通手曰："君言是也。"乃逊辞为启，而不就征。欢览岳表，谓其使者曰："寄语贺拔公，关西事一以相委，无贻朝廷忧也。"是时高王以兆在并州，思欲北征，乃留段荣父子、娄昭、孙腾、高乾、高隆之等于京师，其余将士皆以自随。入朝辞帝，帝设法驾亲送之乾脯山，群臣皆集。王再拜，帝降座扶之，握手而别。军至邺，送仲远、度律至京，斩之。澄请守邺。王分军一半付之，又虑其幼，命高岳为副。遂往晋州进发，沿途文武无不夹道迎送。将至晋州，官吏军民皆远远相接。斯时晋州官署已改为王府，仪仗已半朝銮驾，万民争迎，诸亲眷属无不啧啧称羡。王至府，先与娄妃相见，而后金娥、桐花以及子女皆来下拜。少顷，游氏、岳氏、王氏诸夫人至，彼此相见毕，高王谓娄妃曰："相别二载，幸各无恙。今蒙帝恩，卿等皆赐封号。今当吉日，理合开读受封。"众夫人皆大喜，忙排香案谢恩。是夜，王宿娄妃房中，笑谓妃曰："以卿意量宽宏，故在外又娶三妾。"妃曰："愿王功业日隆，多娶奚害？"王谢之。次日，拜见内干夫妇、姊氏云莲，唯有彼此欣喜，各相庆贺。今且按下不表。<br><br>
　　再说孝武既登大位，唯恐高王拂意，委心相托，言无不听。高隆之恃王势狎傲公卿，南阳王宝炬殴之曰："镇兵何敢乃尔？"帝以欢故，出宝炬为骠骑将军，勒归私第。壬辰，帝鸩节闵帝于门下外省，仍诏百司会丧，葬用殊礼。复杀安定王朗、东海王晖，以其曾称尊号也。诏遣太尉长孙稚到晋州，迎高琛来京尚主。琛字永宝，少失母，抚于娄妃。今将　结婚帝室，入辞娄妃，妃谓之曰："小郎有此大福，非偶然也。但勿恃家门之势傲上慢下，斯保福之道。"琛再拜受命，时年十六也。秋七月庚子，高王发晋州、邺城两处人马，北取晋阳，召高澄随军，命段荣守邺。又带恒山夫人同往，以其曾征步蕃，熟于山川形势也。壬寅，王引兵入滏口，大都督厍狄干入并、陉。庚戌，帝使高隆之率步骑十万会王于太原，屯军于武乡。斯时谋臣如雨，猛将如云，军威甚盛。尔朱兆闻之大惧。又并州兵士经过两次大败，无不望风生畏，谁敢迎敌？兆欲战不能，欲守不可，于是大掠晋阳，带了家眷北走秀容，连北乡公主、孝庄后也不顾了。及北乡晓得，高兵已临城下，只得领亲军三千，狼狈而逃。城中无主，百姓大开城门，执香跪接。高王入城，安抚军民已毕，知北乡去尚未远，随命恒山夫人领兵追往。桐花追赶一昼夜，已及北乡后队，约有一千马步，却是孝庄后押后。孝庄后武艺原不弱桐花，无奈军士慌乱，心中已怯，与桐花交战数合，回马而走。桐花赶上，生擒过来。并荣妾张氏、荣幼子文殊，尽掳以归。单有北乡公主逃往秀容，此且不表。<br><br>
　　且说这高王据有晋阳，以地势雄壮，东阻太行常山，西蒙山，南拥霍太山高壁岭，北控东陉、西陉两关，有金城之固，真乃福基之地。乃取白马寺基，创建渤海王府。规模制度务极壮丽，发人夫三万，不分昼夜建造，刻日限竣。使高澄屯兵城外，自居尔朱旧府，暂作行署。一日，桐花回军，报说掳得尔朱至亲三口，俘甲士五百余人，孝庄后于马上擒之。王大喜，排宴堂中，为桐花赏功。两人对酌，酒半，桐花说起尔朱后年少青春，容颜绝世。可惜国破家亡，被擒于干戈之际，做了帝后一场，如此结局，真人生之大不　幸也。欢闻后美，不觉心动，问曰："后何在？"桐花曰："软禁在营。"欢曰："明日召来，吾有以处之。"桐花道："处之若何？"王曰："此虽天柱之女，陷于逆党，实系孝庄之后，理合宽宥，使之不失富贵可耳。"桐花道："正宜如此。"宴罢同寝。明日，欢独坐一室，召后及张氏至。后于庭中，欢遥望之，果然天姿国色，盖世无双，遂下座迎之。后见欢掩袂流涕。欢再拜，后不得已亦下拜。欢曰："后不幸而遭国变，以至如此。此兆之过，非后过也。营中不便居住，此处本后家旧府，可居之。"命即送入内堂，一应服御器皿，着令皆如其旧。旧时宫人亦令入内服侍。张氏及后只道高王相待之厚尚在天柱面上，并不为异。桐花闻之，来谏欢曰："妾闻大王留后在府，窃以为不可。后居内堂，王居外堂，妾处东厅，虽屋宇深远互相隔别，而同居一府，恐涉瓜田李下之嫌，何不使之另居他处，以礼待之，则王之义声振于天下。"王笑而不应。桐花觉其意，问曰："王将纳之乎？"欢亦不应。桐花曰："大王建义，为永安复仇，故天下响应。若纳其妻，非所以示天下也。且天下岂乏美女子，而犯此不义乎？"欢曰："汝勿多言，同安一室可耳。"桐花知王意不可回，叹曰："早知美色惑人，悔不当时放之使去，吾累王矣。"王笑而出。明日，王召张夫人出，谓之曰："你家犯灭门之罪，汝与文殊俱当死。"张氏伏地求饶，王曰："吾有一事托汝，若得玉成，不唯免死，而可富贵。汝能之乎？"张氏问："何事？"王曰："后年少终身未了，如肯从吾，当以金屋贮之，礼待逾于正妃。尔子文殊亦必复其世爵，以继天柱之后。否则，尔朱绝矣。"张氏唯唯承命，但曰："此事王勿性急，后　性烈如火，须以缓言劝之，一时未必即从也。"王曰："汝善为之，异日必有以报。"张氏退而进内。后见张氏面有惊色，曰："欢召汝去何意？"张氏泣曰："尔朱绝续，全在于后矣。"后问："云何？"张氏因述欢言："后从之，可保富贵；不从，则全家诛绝。"后闻此言，怒气填胸，即欲拔剑自刎。张氏止之曰："后为一身计，独不为宗门计乎？后死，文殊诛，天柱无后矣。后何不留着性命，为尔朱延一线之传也？"后放声大哭，坚欲为永安守节。高王探得事尚不谐，复召张氏谓之曰："后不尝为肃宗嫔乎？肃宗崩，后事永安而不死，今何独誓死不从也？"张氏复言之后，后默然。张又云："欢言待后逾于正妃，则后亦不屈人下也。"张见后有允意，遂报知高王。欢大喜，乃悄步而入。后与张俱坐堂中，见王至，不及避，遂逊王坐。欢自称下官，屈意迎之。少顷，设宴对饮，两情渐谐，是夜遂成夫妇之好。明日，桐花进贺。后见之有惭色，桐花曰："昔为敌国，今为一家，何幸如之？"王大笑。盖桐花性极灵巧，能随机应变，故王素宠之。未几，新府成，王自临视。周围约有数里，制度宏敞，赛过帝阙。内有正殿、后殿，东西两殿堂，则紫云、芙蓉、仪凤、仪政、德阳等名。园有东西两座，楼台亭榭随处皆是，间以水木花石，无不曲尽高深。后院妃妾所居，深房邃室，皆画栋雕梁，朱门金壁，不下五百余间。见者以为神仙之府不过如此。高王大悦，厚赏监造人员。乃命尉景、孙腾将三千轻骑，到晋州迎取眷属，同到晋阳居住。又命在山东等处选买女子三百名，以充府中役使。百官庆贺新宫，日日开筵欢饮。一日，报有诏到，正使赵郡王、副使华山王、内使元士鼎，王迎入府中。开读圣旨，乃赐高王锦绣千匹、黄　金千两、牙床一座、流苏帐二顶、宫娥二十名。王谢恩毕，乃与天使见礼，留入书房叙话。二王曰："我等此来，为帝欲立正宫，必求王女，正位朝阳。且有别旨，王若不允，终身不立国母。望王善承帝意。"王曰："帝命焉敢不遵。但欲屈留二王在此，容俟议定复命。"二王许之。于是送至公署安歇。二王别后，王取流苏宝帐一顶送入后堂，即带领二十名宫女来见尔朱后。宫女叩首侍立，偷眼往上看，乃是尔朱娘娘，何为在此？后见宫女有曾经服侍过者，追思往事，不觉愀然。王曰："此帐与宫娥皆今上所赐，特以赠卿，卿何转生不乐？"因命左右歌舞，后曰："清淡可耳。"王自是迷恋后色，往往数日不出，即天子求婚一事，亦不提起。正所谓：儿女多情欢爱重，君臣大义等闲轻。以后情事，且待下回再说。
 </p>
