

<p> 
　　话说齐主战尚未败，即以淑妃奔往高梁桥。武卫奚长谏曰："半进半退，战之常体。今兵众全整，未有亏伤，陛下舍此安之。马足一动，人情慌乱，不可复振。愿速还安慰之。"武卫张常山亦自后赶上曰："军寻收讫甚完整，围城兵亦不动，至尊宜回。不信，臣乞将内参往视。"齐主欲从之，提婆引齐主肘曰："此言难信。"齐主遂以淑妃北走，师大溃。死者万余人，军资器械，数百里间，委弃山积。奔至洪洞，以去敌军既远，暂少休息。淑妃重施新妆，方以粉镜自玩。后喧声大震，唱言贼至，于是复走。先是后主以淑妃有功，将立为左皇后，遣内参往晋阳取皇后服御、翟等件。至是遇于中途。为之缓辔，命淑妃着之，然后去。<br><br>
　　再说周主入平阳，梁士彦接见，持帝须而泣曰："臣几不见陛下。"帝亦为之流涕。周主以将士倦疲，欲引还。士彦叩马谏曰："今齐师循散，众心皆动，因其惧而攻之，其势必举。陛下奚疑？"周主从之，执其手曰："余得晋州，为平齐之基，卿善守之。"遂率诸将追齐师。或请西还，周主　曰："纵敌患生，卿等若疑，朕将独往。"诸将乃不敢言。于是星夜疾驰。后主入晋阳，忧惧不知所为，向朝臣问计，皆曰："宜省赋息役，以慰民心，收遗兵，背城死战，以全社稷。"后主以为难。是役也，安德王延宗独全军而还。后主壮之，因曰："吾欲留安德守晋阳，自向北朔州。若晋阳不守，则奔突厥以避之，再图后举。"群臣皆以为不可。时阿那肱有兵一万，尚守高璧。周师至高璧，阿那肱望风退走。后主遂决意遁去，密遣左右先送皇太后、太子于北朔州，以安德王为相国、并州刺史，总山西兵，谓曰："并州兄自取之，儿今去矣。"延宗曰："陛下为社稷主，幸勿动。臣为陛下出死力战，必能破之。"提婆曰："至尊计已成，王勿阻。"乃夜斩五龙门而出，欲奔突厥。从官皆散，不得已，仍向邺。穆提婆西奔周军，令萱见其子降周，惧诛，遂自杀。周主以提婆为柱国、宜州刺史，下诏谕齐臣曰："若妙尽人谋，深达天命，官荣爵赏，各有加隆，一如提婆爵赏。"或我之将士，逃逸彼朝，无问贵贱，皆从荡涤。自是齐臣降者相继。延宗知周师将至，同诸将固守，诸将请曰："王不为天子，诸臣实不能为王出死力。"延宗不得已，戊午，即皇帝位。下诏曰：武平孱弱，政由宦竖。斩关夜遁，莫知所之。王公大臣，猥见推逼。忝为宗藩，祗承宝位。呜呼，痛大厦之将倾，唯恃背城借一。回狂澜于既倒，庶几转弱为强。勖哉卿士，无负朕怀。于是大赦，改元永昌。以唐邕为宰相，莫多娄敬显、和　阿于子、段畅、韩骨胡为将帅。众闻之，不召而至者前后相属。延宗发府藏及后宫美女，以赐将士，籍没内参十余家。后主闻之，谓近臣曰："我宁使周得并州，不欲安德得之。"左右曰："理然。"延宗见士卒，皆亲执手称名，流涕呜咽。于是众争为死。周主至晋阳，引兵围之，四合如黑云。延宗命敬显、韩骨胡拒城南，和阿于子、段畅拒城东，自率兵拒齐王宪于城北。延宗体素肥，前如偃，后如伏，人常笑之。至是奋大，往来督战，劲捷若飞，所向无前。俄而，和阿于子、段畅奔降周军，周主遂自东门入，焚烧民室佛寺，合城慌乱，喊声震天。延宗知周兵入，率数十骑自北来，以死奋击。娄敬显见东路火起，亦从南路来援，率兵搏杀。城中儿童妇女，皆乘屋攘袂，投砖石御敌。周师大乱，相填压塞路，不得进。齐人从后斫刺之，死者二千余人。周主杂乱军中，自投无路。左右皆惶急，宇文忻牵马首，贺拔伏恩拂马后，崎岖得出。齐人奋刃几及之。时已四更，延宗疑周主为乱兵所杀，遣人于积尸中求长鬣者，遍索不得。然以敌既败去，冀其不复来攻，军心渐懈。将士烧肉饮酒，多倦卧。延宗苦战一日，亦退而少息。<br><br>
　　再说周主回营，腹已饥甚，欲遁去。诸将亦劝之还。宇文忻勃然进曰："陛下自克晋州，乘胜至此，今伪主奔波，关东响震，自古行兵，未有若此之盛。昨日破贼，将士轻敌，微有不利，何足为怀？大丈夫当死中求生，败中取胜。今破竹之势已成，奈何弃之而去？"齐王宪以去为不可。降将段畅极言城内空虚，再往必克。周主乃驻马，鸣角收兵，俄顷复振。及旦，还攻东门，克之。延宗挺身搏战，左右散亡略尽，力屈被执。周主见之，下马握其手。延宗辞曰：　"死人手，何敢迫至尊。"周主曰："两国天子，非有怨恶，直为百姓来耳。终不相害，勿怖也。"使复衣帽而礼之。唐邕等皆降于周。娄敬显奔邺。齐主闻并州破，惧周师来逼，立重赏以募战士，而竟不出物。广宁王孝珩进曰："为今之计，莫若使任城王将幽州道兵入土门，扬声趋并州；独孤永业将洛州道兵入潼关，扬声趋长安。臣请将京畿兵，出滏口，鼓行逆战。敌闻南北有兵，自然逃溃。陛下出宫人珍宝，以赏将士，庶克有济。"齐主不从。斛律孝卿请齐主亲劳将士，为之撰辞。且曰："宜慷慨流涕，以感激人心。"齐主既出，临众不复记所受言，遂大笑，左右亦笑。将士怒曰："身尚如此，我辈何苦为之效死！"由是皆无战志。朔州行台高劢将兵卫太后、太子还邺，宦官荀子溢犹恃宠纵暴民间，劢斩以徇。太后救之不及。或谓劢曰："子独不畏太后怒耶？"劢攘袂曰："今西寇已据并州，达官率皆委叛。正坐此辈浊乱朝廷，若得今日斩之，明日受诛，亦无所恨。"延宗在周军，周主问以取邺之策。辞曰："此非亡国之臣所及。"强问之，乃曰："若任城王据邺，臣不能知。若今上自守，陛下兵不血刃。"癸酉，周师趋邺，齐王宪为先驱。是时齐人汹惧，望风欲走，朝士出降者昼夜相属。齐主计无所出，复召群臣议之。言人人异，莫知所从。高劢曰："今之叛者，多在贵人。至于卒伍，犹未离心。请追五品已上家属，置之三台，因胁之以战，若不捷，则焚台。此曹顾惜妻子，誓当死战。且王师频北，贼徒轻我，背城一决。理必胜之。"齐主不能用。望气者言，当有革易。乃依天统故事，禅位于太子恒，自称太上皇帝。恒生八年矣，孝珩乞兵拒周师，不许，出为沧州刺史。孝珩谓阿那肱曰："朝廷不遣赐　击贼，岂畏孝珩反耶？孝珩若破宇文邕，遂至长安，反亦何预国家事！以今日之急，犹如此猜忌耶？"洒涕而去。齐主使尉世辨率千余骑拒周师，世辨本非将才，性又懦怯，出滏口，登高阜四周，遥见群乌飞起，谓是西兵旗帜，即驰还北，至紫陌桥，不敢回顾。左右谓曰："敌兵未至，顷所见者，群乌耳，走尚可缓。"世辨曰："乌亦欺我耶？我已为之胆落矣。"归报后主曰："周兵势大，不可抗也。"壬辰，周师至邺。后主及太后、幼主、穆后、淑妃等，率千余骑东走，使慕容三藏守邺宫。周主破城入，齐王公以下皆降。三藏犹拒战，周主引见礼之，拜仪同大将军。三藏，绍宗子也。执莫多娄敬显，周主数之曰："汝有死罪三，前自晋阳归邺，携妾弃母，不孝也。外为伪朝戮力，内实通启于朕，不忠也。送款之后，犹持两端，不信也。用心如此，不死何待？"遂斩之。使将军尉迟勤追齐主。邺有处士熊安生，博通五经，闻周主入邺，遽令家人扫门。家人怪而问之，安生曰："周帝重道尊儒，必将见我。"俄而，周主幸其家，不听拜，亲执其手，引与同坐。给安车驷马以自随。又遣使至李德林宅，宣旨慰谕曰："平齐之利，唯在于尔。"德林来见，引入帐中，访问齐朝风俗政教、人物善恶，语三宿不倦。<br><br>
　　再说齐主渡河，入济州，使阿那肱守济州关，觇候周师。自率百余骑奔青州，即欲入陈。而阿那肱密召周师，约生致齐主，屡启云周师尚远，已令烧断河桥。齐主由是淹留自宽。周师至关，阿那肱迎降，尉迟勤奄至青州，获太后、幼主、后妃等。齐主系囊金于鞍后，从十余骑南走。周兵追至南邓村及之，执以送邺。庚子，周主诏齐故臣斛律光等，宜追加赠谥，家口田宅没官者，给还其子孙。指其名曰：　"此人在，朕安得至此？"又诏齐之东山南园三台，皆竭民脂膏为之，令皆毁拆。瓦木材料，并以给民。山园之田，各还其主。东民大悦。二月丙午，齐主纬至邺，复其衣冠。帝以宾礼见之。会报广宁、任城二王起兵信都，集众四万，共谋匡复。帝曰："此可谕之使来也。"令后主作书招之，许以若降，富贵如故。不从，乃命齐王宪、隋公杨坚引兵平之。军至赵州，遣谍觇之，为周候骑所执。解至营中，宪命释其缚，集齐旧将遍示之，谓曰："吾所争者大，不在汝曹。今纵汝还，即充吾使。"乃与书曰：足下谍者，为候骑所拘。军中情实，具诸执事。战非上计，无待卜疑；守乃下策，或未相许。已勒诸军分道并进，相望非远，凭轼有期，不俟终日，所望知机，勿贻后悔。宪及杨坚至信都，同孝珩军于城南以拒之。其将尉相愿诈出略阵，遂以众降。相愿，之心腹将也。众皆骇惧。怒，收其妻子，即阵前斩之。明日进战，与孝珩亲自出马，冲坚陷锐。齐王宪敌于前，杨坚率劲骑横击之，分其军为二，遂大破之。俘斩三万人，执及孝珩。宪谓曰："任城王何苦若此？"曰："下官献武皇帝之子，兄弟十五人，幸而独存。逢宗社颠覆，今日得死，无愧坟陵。"宪壮之，归其妻子。宪问孝珩齐亡所由。孝珩自陈国难，辞泪俱下，俯仰有节。宪为之改容，亲为洗疮敷药，礼遇甚厚。孝珩叹曰："李穆叔言齐氏二十八年天下，今果然矣。自献武皇帝以来，吾诸父兄弟，无一人至四十者，命也。嗣君无独　见之明，宰相非柱石之寄。恨不得握兵符，受斧钺，展我心力耳。"初，任城母尔朱金婉，以失节被幽。幼时献武不甚爱之。及齐亡，而建义信都，独以忠孝著。广宁王，文襄第二子，好文学，工丹青，尝于厅事堂画苍鹰，见者皆疑为真。又作朝士图，妙绝一时。今以兵弱被执，盖不愧高氏子孙云。以故宪皆重之。先是周主破平阳，遣使招东雍州刺史傅伏。伏不从。既克并州，获其子，使以上将军、武乡公告身，及金马脑二酒盏赐伏为信。并遣韦孝宽致书招之。伏复孝宽曰："事君有死无二，此儿为臣不忠，为子不孝，愿速斩之，以令天下。"及周主自邺还至晋阳，遣降将阿那肱等百余人临汾水招伏。伏隔水见之，问："至尊何在？"答曰："已被擒矣。"伏仰天大哭，率众入城。于厅事前北面，哀号良久，然后出降。周主曰："何不早下？"伏流涕对曰："臣三世为齐臣，食齐禄，不能自死，羞见天地。"周主执其手曰："为臣当如此也。"引使宿卫，授为仪同大将军。他日，又问伏曰："前救河阴得何赏？"对曰："蒙一转，授特进、永昌郡公。"时齐主在座，周主顾而谓曰："朕三年习战，决取河阴，正为傅伏善守，城不可动，故敛军而退。公当日赏功，何其薄也！"是时周主方欲班师，忽北朔州飞章告急：有范阳王绍义进据马邑，号召义旅，自肆州以北，从而叛者二百八十余城，兵势大振。又有高宝宁者，齐之疏属，有勇略，久镇和龙，甚得夷夏之心，亦起兵数万，与绍义遥为声援，势甚猖獗。遂遣大将军宇文神举率兵十万讨之。大驾暂驻晋州。正是：全齐已属他人手，一旅犹为宗国谋。你道范阳王何以得据北朔州？且听下文分解。
 </p>
