

<p> 
　　话说尉迟迥欲求多助，遣使致书梁主，约其起兵。具言：杨坚当国，周室将倾。梁主世受周恩，当同心举义，以诛贼臣。梁主得书，语左右曰："昔我朝倾覆，寡人得延兹宗社者，实藉周家之力。今迥建义匡扶，理合助之。但坚居中制外，势大难摇，图之不成，反受其害，奈何？"诸将竞劝梁主与迥连谋，谓进可以尽节周氏，退可以席卷山南。梁主狐疑未决，使中书舍人柳庄，奉书入周觇之。庄至周，坚极意抚纳，执庄手曰："孤昔以开府从役江陵，深蒙梁主殊眷。今主幼时艰，猥蒙顾托。梁主奕奕委诚，朝廷倚为屏藩。当相与共保岁寒，幸勿惑于异说，致违素志也。"庄归复命，具道坚语，且曰："昔袁绍、刘表、王陵、诸葛诞等，皆一时雄杰，据要地，拥强兵，然功业莫就，祸不旋踵者，良由魏、晋挟天子，保京都，仗大顺以为名故也。今尉迟迥虽曰旧将，昏盲已甚。司马消难、王谦等，皆常人之下者，非有匡合之才。周朝诸将多为身计，竞效节于杨氏。以臣料之，迥等终当覆灭，隋公必移周祚。未若保境息民，以观其　变。"梁主深然之，遂绝尉迟迥，一心附坚。<br><br>
　　且说高至军，勉励将士，众心益奋。因为桥于沁水，尉迟于上流纵火焚之。于军中豫作土狗以御之，火不得施。布阵二十余里，麾兵小却，欲待孝宽军半渡而击之。孝宽因其却，鸣鼓齐进。军既渡，命焚桥，以绝士卒反顾之心。于是西兵死战，无不以一当百。兵不能支，遂大败。单骑走，孝宽乘胜进追，直抵邺下。迥闻兵败，大怒曰："孺子败吾事。"乃命其二子与，悉将步骑十三万陈于城南；亲统万骑别为一阵，皆绿巾锦袄，号曰"黄龙兵"。战急时，用以摧坚陷锐，挡之者无不披靡。又尉迟勤闻敌军至邺，亦率众五万，自青州来会，以三千骑先至。迥素习军旅，老犹披甲临阵，亲自搏战，匹马所向，万人辟易。麾下军士皆百战之余，无不骁勇。交战良久，孝宽军不利而却。邺中士民乘高观战者数万人。宇文忻曰："事急矣，吾当以诡道破之。"乃先射观者，观者皆走，转相腾藉，声若雷霆。忻乃传呼曰："贼败矣！"众复振，敌军闻之，遂相扰乱。孝宽因其扰而乘之，迥军大败，走保邺城。孝宽纵兵围之，下令曰："先登者有重赏。"骁将李询、恩安伯贺娄子干率行登城，城遂破。迥窘迫，升楼自守。先是崔弘度有妹，适迥子为妻。迥升楼时，弘度直上迫之。迥弯弓将射，弘度脱兜鍪谓迥曰："颇相识否？今日各图国事，不得顾私。以亲戚之情，禁约乱兵，不至侵辱家室，所以报公也。事势如此，公复何待？"迥因掷弓于地，极口骂坚，而自杀。弘度顾其弟弘升曰："汝可取迥头。"弘升斩之。军士在小城中者，孝宽尽坑之。勤及、东走青州，未至，大将郭衍擒之以献。坚以勤初有诚款，特不之罪，独杀与。李惠自　缚归罪，坚复其官爵。盖迥末年衰老，及兵起，以崔达为长史，文士无筹略，举措失宜，凡六十八日而败。于仲文进讨檀让军，至蓼堤，去梁郡七里。檀让拥众数万，仲文以弱卒挑战而伪北。让不设备，仲文还击大破之，生获五千余人，斩首七百级。进攻梁郡，守将刘子宽弃城走，檀让以余众屯城武，仲文袭破之，遂拔城武。席毗罗拥众十万，屯沛县，将攻徐州。其妻、子在金乡。仲文诈为毗罗使者，谓金乡城主徐善净曰："檀将军明日午时至金乡，奉蜀公令赏赐将士，速备供具。"金乡人皆喜。仲文简精兵，伪建迥旗帜，倍道而进。善净望见，以为檀让，出迎谒。仲文执之，遂取金乡。诸将欲屠其城，仲文曰："此城乃毗罗起兵之所，当全其家室，其众自归。如即屠之，彼望绝矣。"众皆称善。于是进击毗罗，其军大溃，争投洙水，积尸蔽江，江水为之不流。获檀让槛送京师，斩毗罗于阵。山东悉平。梁主闻迥败，谓柳庄曰："若从众人之言，社稷已不守矣。"先是坚封刘为黄公，郑译为沛公，委以心膂，言无不从。朝野侧目，称为"黄沛"。二人恃功骄恣，溺于财利，不亲职务。及辞监军，坚始疏之，恩礼渐薄。高自军所还，宠遇日隆。时山东虽服，而王谦未平，司马消难外叛，坚忧之，忘寝与食。而逸游纵酒，相府事多遗落。坚解其职，乃以高为司马。不忍废译，阴敕官属，不得白事于译。译坐厅，事无所关预，惶惧，顿首求免。坚念旧情，犹以恩礼慰勉之。王谊兵至郧州，司马消难奔陈，遂复郧州。梁睿将步骑二十万讨王谦，谦分兵据险拒守，睿奋击破之，蜀人大震。谦遣其将达奚、高阿那肱、乙弗虔率众十万攻利州，堰江水以灌之。城中战士不过二千，刺史豆卢昼夜拒守，势甚危急。会睿兵至，等遁去。睿乃自剑阁入，进逼成都。谦令达奚守城，亲率精兵五万，背城结陈以战。睿佯败而退。谦追之，遇伏，遂大败。及至城，城上已遍插敌军旗帜。谦众见之，皆溃。盖方战时，达奚潜以城降，而睿军已入据之也。谦惶急，单骑走新都。新都令王宝执之，斩其首以献睿。复录其余党，剑南亦平。于是群臣论功，以大丞相坚为相国，总百揆。去都督、大冢宰之号，进爵为王，以安陆等二十郡为隋国，赞拜不名，备九锡之礼。建台置官，进妃独孤氏为王后，世子勇为太子。静帝二年二月，庾季才上言："今月戊戌平旦，青气如楼阙，见于国城之上，俄而变紫，逆风西行。《气经》云：'天不能无云而雨，皇上不能无气而立。'今王气已见，须即应之。又周武以二月甲子定天下，享年八百；汉高以二月甲午即帝位，享年四百。今二月甲子，宜应天受命。"群臣亦争劝进。于是假周王诏，逊居别宫。甲子，命太傅杞公椿奉册，大宗伯赵奉皇帝玺绂，禅位于隋。隋王冠远游冠，受册玺，改服纱幅黄袍，入御临光殿。服衮冕如元会之仪。大赦，改元开皇。命有司奉册祀于南郊。以相国司马高为尚书左仆射兼纳言，相国司录虞庆则为内史监兼吏部尚书，相国内郎李德林为内史令。其余内外功臣，皆进爵有差。追尊皇考忠为武元皇帝，庙号太祖；皇妣吕氏为元明皇后。立独孤氏为后，世子勇为太子。初，刘、郑矫诏以隋主辅政，杨后虽不预谋，然以嗣子幼冲，恐权在他族，闻之甚喜。后知其父有异图，意颇不平，形于言色。及禅位，愤惋愈甚。隋主内甚愧之，改封为乐平公主，欲夺其志。后以死誓，乃止。又息州刺史荣建绪　与隋主有旧，将之官，隋主谓曰："且踌躇，当共取富贵。"建绪正色曰："明公此旨，非仆所闻。"及即位来朝，帝谓之曰："卿亦悔否？"建绪稽首曰："臣位非徐广，情类杨彪。"帝笑曰："朕虽不晓书语，亦知卿此言不逊。"虞庆则劝帝尽灭宇文氏，高、杨惠依违从之。李德林固争，以为不可。隋主作色曰："君书生，不足与议此。"于是周太祖以下子孙无遗。德林品位不进。旋弑静帝，葬于恭陵。以其族人洛为嗣。<br><br>
　　且说隋主既受周禅，而江南尚属陈氏，时怀并吞之志，因问将帅于高，荐贺若弼、韩擒虎可任。遂以弼镇广陵，擒虎镇庐江，使处分南边，潜为经略。唯是时，难初平，民力未复，故与陈氏犹敦邻好之谊。及后主荒氵㸒日甚，内宠张、孔二妃，外昵嬖臣狎客，酣歌达旦，百务皆废，民不聊生，阖境嗟怨。隋主闻之，谓高曰："东南之民，困于乱政久矣。我为民父母，岂可限一衣带水而不拯之乎！卿有何策足以平之？"乃进策曰："江北地寒，田收差晚；江南土热，水田早熟。量彼收获之际，微征士马，声言掩袭。彼必屯兵守御，废其农时。彼既聚兵，我便解甲。再三如此，彼以为常。后更集兵，彼必不信。犹豫之顷，我乃济师，登陆而战，兵气益倍。又江南土薄，舍多茅竹，所有储积，皆非地窖。密遣行人，因风纵火，待彼修立，复更烧之。不出数年，自然财力俱尽。"隋主用其策，陈人始困。开皇八年三月戊寅，帝数陈主二十罪，散写诏书二十万纸，遍谕江外。其略云：陈叔宝据手掌之地，恣溪壑之险，动夺闾阎，资产俱竭，　驱逼内外，劳役弗休。穷奢极侈，俾昼作夜。斩直言之客，灭无罪之家。欺天造恶，祭鬼求恩。盛粉黛而执干戈，曳罗绮而呼警跸。自古昏乱，罕或能比。君子潜逃，小人得志。天灾地孽，物怪人妖。衣冠钳口，道路以目。重以违言背德，摇荡疆场，昼伏夜游，鼠窃狗盗。天之所覆，无非朕臣，每关听览，有怀伤恻。可出师受律，应机诛殄，一朝荡平，永清吴越。于是置淮南行台于寿春，命晋王广、秦王俊、清河公杨素皆为行军元帅。广出六合，俊出襄阳，素出永安，韩擒虎出庐州，贺若弼出广陵，凡总管九，士兵五十一万八千，皆受晋王节度。东接沧海，西距巴、蜀，旌旗舟楫，横亘数千里。又命高为晋王元帅长史，一应军事，皆取决焉。十二月，隋军临江。问薛道衡曰："今兹大举，江东必可克乎？"道衡曰："必克。郭璞有言：'江东分王，三百年后与中国合。'今此数将周，一也。主上恭俭勤劳，叔宝荒氵㸒骄侈，二也。国之安危，在所寄任。彼以江总为相，唯事诗酒，拔小人施文庆委以政事，任萧摩诃、任蛮奴为大将，皆一夫之勇耳，三也。我有道而大，彼无道而小。量其甲士，不过十万。西自巫峡，东至沧海，分之则势悬而力弱，聚之则守此而失彼，四也。席卷之势，事在不疑。"忻然曰："得君一言，成败之理，令人豁然。"九年正月朔，陈主朝会群臣。大雾四塞，入人鼻皆辛酸。陈主昏睡，至晡时乃起。是日，贺若弼自广陵引兵济江，韩擒虎自横江宵济，采石守者皆醉，遂克之。晋王广率大军屯于六合镇桃叶山。杨素率水军东下，舳舻被江，旌甲　耀日。素坐平乘大船，容貌雄伟，陈人望之，皆惧曰："清河公即江神也。"于是贺若弼自北道，韩擒虎自南道，二路并进。缘江诸戍，望风尽走。弼进据钟山，顿兵白土冈之东。总管杜彦率步骑二万，与擒虎合军，屯于新林。时建康甲士，尚有十万。后主素懦怯，不达军事，台内处分，一任施文庆。文庆惧贻帝忧，凡外有启请，率皆不行。于是诸将解体，出降者相继。擒虎自新林进兵，陈将任忠迎降于石子冈，导擒虎入朱雀门。城中文武皆逃，无一拒者。后主闻城破，与张、孔二妃避匿于井。军士搜得之，遂与二妃同被执。陈遂亡。三月己巳，大军班师，发陈君臣及后宫嫔御皆诣长安。辛亥，帝幸骊山，亲劳旋师。奏凯歌入都，献俘于太庙。帝坐大殿，引叔宝于前，及太子诸王二十余人，司空消难以下，至尚书郎二百余员，责以君臣不能相辅，乃至灭亡。叔宝及其群臣并愧惧伏地，屏息不敢对。既而宥之。先是消难降周，与帝有旧，情好甚笃。天元时，帝引而用之，得为陨州总管。及平陈，消难被执，特赦其死，斥为乐户，二旬而免。犹以旧恩引见，寻卒于家。庚戌，大封功臣。御广阳门赐宴，自门外夹道，布帛之积，达于南郭。颁赐各有差，凡用三百余万段。给复江南十年，蠲免馀州一年租赋。又诏宇文洛已承周后，而齐、梁、陈宗祀废绝，命高仁英、萧琮、陈叔宝以时修祭。所须器物，有司给之。<br><br>
　　盖自晋代以来，南北分裂，东西割据，垂三百余年。至隋氏聿兴，而禅周灭陈，天下遂成一统云。歌曰：<br><br>
　　晋武龙兴并吴蜀，上规秦汉统五服。武号森列兵未戢，南风烈烈翻地轴。为谁驱除膺大命，诸王先自残骨　肉。渊曜猖狂勒虎继，凉秦燕夏争逐鹿。杀气飞扬天地昏，青衣执盖愍怀辱。一马渡江守半壁，君臣无志中原复。天开元魏平诸戎，佛狸威震江之东。献文孝文皆英主，精勤庶务劳宸衷。平城奋志莅中土，衣冠礼乐何雍容。天未厌乱女祸起，春宫秽乱招狼烽。秀容酋长清君侧，百万大兵手自勒。黄河万里阵云高，满朝文武皆失色。可怜玉石焚昆冈，河阴荒草埋骨殖。天祸人乱于斯极，未卜江山属谁得。草泽英雄大有人，六浑才略超等伦。少年落拓困怀朔，蛟龙失水旁人轻。闺中巨眼有娄氏，邂逅一见心相倾。吁嗟六镇总群盗，尔朱势败功难成。高王得志罗英俊，朝权遥执朝臣惊。荧惑摇摇入南斗，君臣疑忌生谗口。晋阳兵至百官逃，天子下堂向西走。关中黑獭人中杰，轻骑迎銮气飘撇。势均力敌各争雄，分据东西魏土裂。欢终洋及魏鼎移，泰亡觉立国亦窃。无愁天子乐未央，天池猎罢平阳失。周师长驱入邺都，百年强敌一朝灭。老公虽好后嗣弱，乱政纷纷心太劣。齐人已灭躬蹈之，前后荒氵㸒同一辙。大权旁落归椒房，赵王弹指空流血。天心已改可奈何，锺陵王气亦销磨。东西南北大一统，隋文功业何巍峨。呜呼！君不见三代之君以德昌，卜年卜世时久长。
 </p>
