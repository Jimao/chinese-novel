　　西伯既令流民就食于尧山，是夜梦有一白颈猛熊，胁生两翼，自东南飞入殿阶，顷刻侍立于侧，群臣各拜伏。忽然惊觉，乃是一梦。次日，以梦访问群臣。散宜生曰：“熊本良兽，又生飞翼，其贤可知。侍立座侧，百官拜伏，此必为群臣之表，相君左右者也。自东南飞入殿阶，贤人当出东南。主公宜猎此方，以求贤者。”西伯曰：“善。”乃卜之，因而喜曰：“今日出猎所获非龙、非彪、非熊、非虎，其所得者，乃王霸之辅。”于是，命五百卫士引九龙车，与数文武即日出猎于东南。驾至洛谷溪边，有三五渔者或钓或网，休息于磻石之上。弹竿击石，相与赓歌。其歌曰：忆昔成汤扫桀时，十一征兮自葛始。<br><br>　　堂堂正大应天人，义旗一举民安止。<br><br>　　今经六百有余年，祝网恩波将歇息。<br><br>　　悬肉为林酒作池，鹿台积血高千尺。<br><br>　　内荒于色外荒禽，嘈嘈四海沸呻吟。<br><br>　　我曹本是沧浪客，洗耳不闻亡国音。<br><br>　　日逐洪波歌浩浩，夜观星斗垂孤钓。<br><br>　　孤钓不如天地宽，白头俯仰乾坤老。<br><br>　　歌罢，拍手大笑。辛甲闻其笑声，出谷问其何意。渔者曰：“我等海滨钓夫。”辛甲引见西伯，西伯问曰：“汝等既是钓夫，何其歌韵趋俗？”渔者曰：“非小民能歌此韵，前去渭滨之西，有白发钓翁，道号磻溪，数年常作此歌，以教臣等也。”西伯顾谓众将曰：“贤者固在是矣。”群臣曰：“主公何知？”西伯曰：“古云里有君子而鄙俗化，今渭水渔家皆有清高气象，非有贤者而何？”车马遂望磻溪而进。行至数里，又有一起耕牧之夫，荷锄横笛，互相歌曰：凤非乏兮麟非无，但嗟世治有隆污。<br><br>　　龙兴云出虎生风，世人慢惜莱贤路。<br><br>　　君不见兮莘野夫，心乐尧舜与犁锄。<br><br>　　不遇成汤三使聘，竟抱经纶卧空谷。<br><br>　　君不见兮傅岩子，萧萧蓑笠甘寒楚。<br><br>　　当年不入高宗梦，霖雨终身藏版筑。<br><br>　　古来贤达辱而荣，岂特吾人终水浒。　　且横牧笛歌清画，慢叱犁牛耜白云。<br><br>　　王侯富贵斜晖下，仰天一笑皆春风。　　西伯在车上闻之，抚膺叹赏，谓从者曰：“其中必有贤士，急宜访问。”辛甲复将一起耕牧之夫唤至西伯驾下，西伯慌忙下车，曰：“贤明君子愿与相见，俗眼不能深辨。”一起细民惊而顿首曰：“臣等乃僻谷耕牧野人，非是贤明之士。”西伯曰：“又何歌韵清绝，皆有贤明气象？”细民曰：“非臣等有此清歌，前去渭水溪头，有一渔翁，制此以教臣等也。”西伯曰：“其人安在？”细民曰：“其翁丝不设饵，钓不曲钩。自言不钓鱼鳖，只钓王侯，镇日垂钓磻溪岸口。大王欲访高贤，直至上流可见。”西伯登车，又行数里，将近磻溪；不见钓叟。遂乃停骖，浩叹徘徊不已。少顷，碧岩背后转出一樵夫，扣柯下山曰：春水悠悠春草奇，金鳌未遇隐磻溪。<br><br>　　世人不识高贤志，看作溪边老钓矶。　　西伯视之，乃昔日逃囚武吉也。左右拥至驾前，西伯责曰：“吾以汝为投河而死，焉敢罔上逃刑？”武吉顿首曰：“非臣敢罔上逃刑，此间有一渔翁，善理阴阳，颇知兵略。与臣结渔樵之交，代臣掩却灾星。故臣得至今日，乞望赦罪。”西伯惊曰：“其人安在？”武吉曰：“现隐磻溪石室，小臣时来访他，因宿一宵。大王欲见此人，小臣愿引驾。”西伯内喜，遂赦吉罪，令其引驾直至磻溪。<br><br>　　却说姜尚三日以前仰观天象，见一道祥云渐逼渭西，因知有贤主至此。特按钓竿于垂杨岸口，遂隐而不出。及武吉引西伯驾至，不见子牙，直到石室。只见林木苍苍，清幽雅淡，泉石交接，云树相映。须臾，有一童儿出迎西伯与数从臣，同步入于后堂。问小童曰：“主翁安在？”小童曰：“今日有数个道友相邀，入山采药，要在三日后方返。”西伯浩然叹曰：“访贤不遇，是何孤之不幸也。”乃取纸笔，书二十八字，置于琴案。曰：宰割山河布远猷，大贤抱负可克谋。<br><br>　　此来不见垂竿老，天下人愁几日休。<br><br>　　书罢，散宜生曰：“昔者汤聘伊尹于莘野，币聘三至而后起。欲见贤者，非志诚不能得遇。宜洁诚斋戒而后至。”西伯曰：“善。”遂出草堂，发车而归。还绿杨岸口，见其钓竿，徘徊不进。又令取笔纸索句，命使者送于石室曰：求贤远出到溪头，不见贤人只见钩。<br><br>　　一竹青丝垂绿柳，满江红日水空流。<br><br>　　西伯车驾回歧，乃谓文武曰：“吾斋戒沐浴再往磻溪。”辛甲进曰：“吾居之民，三分而有其二，今欲见一钓叟，彼必引领赴阙，何斋戒沐浴，敬之如神明，尊之如人母乎？”西伯笑曰：“敬贤臣之礼，岂敢怠乎？”由是，辛甲默然而退。时纣王十五年，岁次辛酉，秋九月，西伯再访子牙。乃撤去戈矛剑戟，独带文武，将出岐州。散宜生奏曰：“宜封武吉为引驾将军，以彰求贤之笃。”西伯然之。遂拜武吉为引驾将军，令保安车满轮，先投渭水。武吉谢恩而出。大驾徐徐而进。初，子牙疑西伯因猎而至，非有求贤诚心，故隐不出。及见西伯遗下之帖，知其心诚志笃，必然再至，乃复出钓磻溪。端坐钓矶，扶竿不动。西伯驾至溪头，令武吉先探在否。武吉见子牙独钓溪旁，回告西伯。西伯下车与群臣徒步行至溪边，见一人童颜鹤发，貌伟非常。子牙垂竿不顾，乃击石歌曰：西风起兮白云飞，岁已暮兮将焉为。<br><br>　　五凤鸣兮真主现，垂午钓兮知我稀。<br><br>　　西伯端恭立于石侧，待其歌声已毕，徐曰：“孤乃西方侯伯姬昌一也。当今商王失政，天下万民溺于水火。孤不度德，欲拯民庶。争奈智穷仁薄，不足以副民望。今闻先生道高德重，敢屈归朝，辅孤不逮，实为天下枯槁之幸。”子牙对曰：“臣乃海滨细民，素无深谋远略。然承侯伯赐问，不敢不尽其愚。当今海内之地三分，侯伯独有其二。其为侯伯献策者皆曰‘可举东征之兵而取商家天下。’愚谓商不可伐，其道有二：商王失德，殄绝彝伦，人神共怒，四海共知。然侯伯祖父皆为商家之臣，一不可也；臣尝上考天文，下验人事。商家天命未改，成汤恩泽未竭。又有微子、微仲、王子比干、箕子、胶鬲相与辅弼，二不可也。侯伯惟修德政，抚字生民。若夫商秽不悛，民陷既极，天命安有在商？不攻自破矣。”　　西伯曰：“善谨奉教，愿闻先生名姓。”子牙曰：“臣之祖贯本在商都，姓姜名尚，字子牙，号飞熊。因避商乱，徙居东海之滨。又闻侯伯善养贫老，复迁于此。”<br><br>　　西伯大喜，顾谓群臣曰：“飞熊入梦，信不诬矣。昔吾先祖太公尝谓数十年后，当有圣人至此，以兴吾国。然则吾祖太公久望子矣。”时西伯与子牙语，日照桑榆上，桑阴未移。遂拜姜尚为太公，载于后车而归。时子牙年已八十二岁矣。后人钟伯敬有诗云：岸草青青渭水流，子牙曾此独垂钓。<br><br>　　当年未入飞熊梦，几向斜阳叹白头。　　后子牙果能成周。唐梁肃先生有诗云：一顾成周力有余，白云闲钓五溪鱼。<br><br>　　中原莫道无麟凤，自是皇家结网疏。　　世传子牙钓于磻溪边之石，有脚迹尚在。宋贤东坡苏先生题其石云：闻道磻溪石，犹存渭水兴。<br><br>　　苍苍虽有迹，大钓本无钩。<br><br>　　西伯引子牙归朝，拜为镇国大军师，总领内政。西伯曰：“愿闻治国之要。”子牙曰：“一敬天，二爱民，三亲贤而已。”西伯曰：“然则治天下如何？”对曰：“王者之国富民，霸者之国富士，仅存之国富大夫，无道之国富君廪。是之谓上溢而下漏，为国大臣不可不知。”西伯曰：“善。”子牙曰：“宿善不祥，宜行仁政之实。”西伯即日发君廪之粟，以赈鳏寡孤独，即以大政一与子牙议论。行至二年之间，西方大治。