　　一、是书自晋迄隋，备载六朝事迹。而晋则孝武以后事变始详，其上不过志其大略。隋则仅志其灭陈一师，余皆未及者。盖是书及《北史》，原以补古来演义之阙，缘前有《东西晋演义》，后有《隋唐演义》，事已备见于两部，故书不复述。<br><br>　　一、宋代晋，齐代宋，梁代齐，陈代梁，迹若一辙，而其中兴亡得失之故，仍彼此不同。故各就正史本文而演畅之，阅者可参观焉。<br><br>　　一、六朝金粉，人物风流。中间韵事韵语，足供玩绎者，美不胜收，如《世说新语》等书所载皆是。书中不及备录，唯于本文有关涉者采而录之。<br><br>　　一、开业之主，若宋高祖裕、齐高祖道成、梁高祖衍、陈高祖霸先，皆雄才大略，多有善政可纪。而规模气象，总逊宋高一筹，故载叙宋事独多。<br><br>　　一、南朝之败，每由幼主在位，强臣得行弑逆。然如宋之子业苍梧，齐之东昏，淫凶暴虐，恶逾桀纣，死不足惜。他若宋少帝、齐郁林同一无道，尚无甚大恶，故于弑之尤多贬词。<br><br>　　一、南北地名屡易，有地去而名存者，如兖、豫既失，仍设南兖州、南豫州等号是也，阅者须辨之。<br><br>　　一、事有与《北史》相犯者，如侯景之乱梁，隋师之灭陈，彼此俱载。然此详则彼略，彼详则此略，一样叙事，仍两样笔墨。<br><br>　　一、书中所载诗词歌赋，有本系前人传留者，即其原本录之，不敢增减一字。<br><br>　　一、凡忠义之士，智勇之臣，功在社稷者，书中必追溯其先代，详载其轶事，暗用作传法也。<br><br>　　一、坊本叙战，每于临阵之际，必先叙明主将若何披挂，若何威武。彼此出阵，若何照面，若何交手，一番点缀，竟成印板厮杀。书中大小数十战，此等语绝不一及，避俗笔也。