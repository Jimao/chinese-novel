绍兴七年正月，有徙都建康之命，作太庙。帝谓辅臣曰：“宣和皇后春秋高迈，朕思之不遑宁处，今屈己讲和，正为此耳。”言罢号恸甚戚。翰林学士朱震奏曰：“陛下可循唐建中故事，请遥尊为皇太后，亦尽陛下孝思之意。”帝从之。廷臣有举议北征者。高宗召岳飞赴行在。春三月，岳飞扈从至建康，帝升岳飞为湖北京西宣抚使进拜太尉，以王德、郦琼兵属之。<br><br>诏德、琼曰：“卿听飞节制，如朕亲行。”时韩世忠、张浚皆久贵立功，而飞少曾事俊为其列将，一　旦拔起，爵位与齐，俊深忌之，始与之有隙矣。岳飞每朝见，数以恢复为意，以为刘豫者，金人之屏蔽，必先去之，然后可图。帝详问其进取之机，飞因慷慨手疏上言。疏曰：臣自国家变故，以来陛下于戎伍，实有致身报国复仇雪耻之心。仗社稷威灵，粗立薄效。陛下录臣微劳，擢自布衣，曾未十年，官至太尉。一介贱微，宠荣超躐，有逾涯分。又蒙益臣军马，使济恢图。臣实何人，敢不报称。<br><br>臣谓金人立刘豫于河南，盖欲荼毒中原，以中国而攻中国，粘罕因得休兵观衅。望陛下假臣日月，得便提兵直趋京洛，据河阳陕府潼关以号召五路叛将。叛将既还，王师前进，彼必弃汴而走河北，京畿陕右可以尽复。然后分兵浚、滑，经略两河，则刘豫成擒，金人可灭。社稷长久之计，实在此举。<br><br>帝览疏大悦，曰：“有臣如此，顾复何忧。进止之机，朕不中制。”复召至寝阁，命曰：“中兴之事一以委卿。”飞退出，遂图大举。会帝以秦桧为枢密使，欲专主和议。及闻岳飞陈北伐之计，深忌之，言于帝曰：“岳飞所志，宏略过人，陛下可诏之诣都督府措置边务，必见成效。”帝从之，即下诏着令岳飞诣都督府参赞军事，自是岳飞见上有常也。飞因至都督府来见张浚，张浚与之握手极欢。二人依次序坐定，交论边务事。浚谓飞曰：“副统制王德总戎已久，淮西军所信服，吾欲以为淮西都统制，命吕祉以督府参谋领之，足下以为如何？”飞曰：“昔刘光世所部之兵，俱淮西反叛逃亡之徒，若调治制驭非其人，致变作乱如反掌之易耳。况王德统制郦琼，并列辈也，岂肯相让。<br><br>一旦使居其上，必然不服，致生争端，悔之晚矣。且吕尚书终是书生，未曾惯习军旅，不足以服众。若依飞论，当于大将中选名高望重能服诸将者委任之，方得妥帖。”浚曰：“既王德、吕祉不足任，然则张竣杨沂中其人如何？”飞曰：“张宣抚飞之旧帅也，飞足晓其人，暴而寡谋，郦琼平昔所不信服。沂中比王德才相上下，岂能御此军哉。”浚怫然曰：“浚固知非太尉不可受斯任也。”飞曰：“都督以正问飞，飞不敢不尽愚情以对，岂以得军为念哉！”张浚不悦。岳飞即辞而出，自度有忤张枢密意，乃再上表乞终母制。表曰：草土臣岳飞札子奏：乞终守服，奉圣旨不允。伏望圣旨检会所奏，特许臣终制。取进止。绍兴七年某月日臣岳飞谨言。<br><br>表上，朝廷见其哀切再三，准其终服。诏下，岳飞以张宪于鄂州总摄军事，即日与子岳云回至江州庐山，仍守母丧服，不在话下。<br><br>却说张浚见岳飞辞解兵柄，大怒，上书奏：“岳飞所请终母之制者，实欲并领刘光世淮西之军，因失望乃推终母丧服求去，其意实在于要君也。”因保举兵部侍郎张宗元监管岳飞人马。虽是监领，实使管之矣。仍擢王德为淮西都统制，领刘光世人马，以都督府参谋军事兵部尚书吕祉节制之。高宗皆准其奏。张宗元到鄂州，见岳飞所演部伍井井有法，绳然不乱，嗟叹不已。因谕众将曰：“岳招讨真将才也。尔等一依其法操习，不可更改。”张宗元即具奏曰：“鄂州军马上下相和，将士锐气，人怀忠孝，皆岳飞教养而成，乞陛下优诏复任之。非惟朝廷倚仗为重，虽襄汉一路亦赖之以安矣。”奏闻，高宗大悦，即下诏召岳飞入朝。岳飞承诏，当日起离江州，迳趋建康朝见。高宗传旨，令侍官引入便殿赐坐，因谓之曰：“张宗元甚称卿才，朕亦知之。<br><br>卿亦知之。卿宜早定大计，以纾朕忧也。”岳飞避座，叩首流血奏曰：“陛下欲恢复，必先正国本以安人心，幸甚。”帝曰：“前日娄寅亮亦言其事，意与卿同。”遂敕户部官广搜太祖之后有福气聪明出众者，送至朝廷。先选到赵伯琮留养宫中，稍长学业于资善堂。岳飞辞出，迳诣资善堂，见孝宗皇帝英明雄伟，退居私第而喜曰：“中兴基本，其在是乎！”家人问其何如，飞曰：“适见圣天子社稷得人矣。”次日，高宗召岳飞入朝问军旅，谓飞曰：“卿在军中曾得良马否？”飞奏曰：“马不论其有力，在有德者，是为良马也。臣昔有两马，甚爱其能，每一日料用数斗，清水饮一石。<br><br>水草不洁净者，终不滥用。臣按重铠而乘之，初不甚疾行，有百里之上，才见其能。自午至酉，还能行二百余里，纵鞍甲不卸，亦无汗出。是马受用虽多，却不滥用。气力虽大，却不逞先，乃致远之材也。因征杨么，此二马相继而死。臣今所乘之马，一日料豆不过数升，水草皆不拣择。臣方上马，揽辔未定，便欲跑嘶而走。行无百里之许，力尽汗出，再不能动。此马滥用虽少财易满，气力好逞则易乏，乃驽钝之材也。”高宗喜曰：“卿之议论甚高。”乃加以岳飞食邑五百户，遣还江州驻扎。<br><br>岳飞既退，次日上表辞解太尉之职。表曰：草土臣岳飞札子奏：五月二十五日进奏宫报内降白麻一道，除臣太尉。臣闻命震惊，莫知所措。臣三具奏乞追寝恩命。今月初二日，准尚书省札子。五月三十日三省同奉圣旨，依累降诏旨不允，不得再有陈情者。伏念臣本无寸长，误应器使。且陛下方以太上梓官未还，作兴文武，雪耻群狄。高名大爵，正当谨与，以激励天下。而臣何功，率先滥及？伏望圣慈特垂天鉴，察臣悃愊，原非饰辞，退还大命。庶己微分少安，不陷清议。臣仰冒天威，不胜惶惧陨越之至。取进止。绍兴七年六月初十日臣岳飞谨言。<br><br>岳飞四上表，朝廷皆不准。<br><br>却说淮西都统制王德与副统制郦琼，初同为刘光世列将，因见王德位在其上，怀不平意，入告兵部尚书吕祉曰：“王德之才与吾等耳，今张枢密以重任付之，彼便不把我为意。如遇立功，吾当手刃之以雪其愤。”吕祉劝谕之曰：“张枢密但喜人向前杀贼，足下倘能立功，自有重赏，何以位之上下为嫌哉。<br><br>且今干戈扰攘之时，君等正宜各相和睦，出力朝廷，慎勿以自军中致隙。使外寇知之，非良计耶。”郦琼感其言，拜谢而出。<br><br>吕祉意琼久后与王德必有反复，暗具表奏知郦琼不修军政，惟以未得重位为嫌，若不早除，恐生后患，吕祉已遣人送诣行在，有书吏曾受郦琼贿赂，知此消息，密来报知琼等。琼闻之大怒，即差人于路上截将回来。次日，与诸将参谒吕祉。吕祉正在府堂议事，郦琼入见，于袖中取出吕祉奏章，揭开以视中军统制张璟，曰：“我等得何大罪？今日吕尚书其奏欲致我于死地何哉！”吕祉见了大惊，方欲抽身而走，被郦琼踏进座前，一把手执祝骁将赵文掣出利刀，大叫曰：“吕尚书欲害我等，我将捉之解见刘豫，敢有不遵者，即斩之帐前。”军士见赵文勇猛，皆不敢动手。郦琼将吕祉促上马，与赵文引本部四万人马叛投刘豫。琼等疾渡淮河，行三十里，祉下马曰：“刘豫，逆臣也。尔辈自叛，我岂可见之。”琼令众人逼之上马。祉骂曰：“死则死于此，誓不与尔狗类同行。”琼大怒，拔剑斩之。<br><br>后来赠资政殿大学士。时有得吕祉括发之帛归吴中者，其妻吴氏持帛自缢以殉葬，闻者哀之。庆元间诏立庙赐额以旌其忠。