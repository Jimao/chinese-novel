却说苗傅次日帅群臣朝帝于显宁寺，傅奏将改元赦书颁知天下，又奏移檄诸郡示明尊立之意，以安藩外诸镇。帝皆准奏。傅令侍郎朱迁作赦书檄文，颁示远近。诏曰：朕惟祖宗，创业守成，以仁治天下。重熙累洽，与古匹休。肆朕纂承，祗遹先烈。宵衣旰食，励精为治。立政造事，所以利安元老者，一以宽恤为先。兹者皇上推位，朕继大宝，改元建号，先以刑罪灭赦，次将百废修举，中外臣僚，各扬乃职，应将前后事件，竭力遵承，毋致违戾。<br><br>使四方百里之远，知新邦国，以称朕意。其或不恭守令，固生异疑，仰监司按察纠举以闻，邦有常刑，朕不汝贷。<br><br>故兹诏谕，想宜知悉。<br><br>檄文云：<br><br>朕以幼冲，继承大统，尚书左右丞苗傅忠虑于内廷，德服于诸僚，削平王渊交结之谋，勘定宦官恣党之祸。皇上退养深宫，朕已进登大宝。朕本无能，不足以位天位也。<br><br>然而推戴之勤，实出上意。今日恐尔外藩诸臣一时不体朕志，妄加疑贰，致惑军民。兹者布告中外，示谕远近，各宜奋干纲之运，振肇中原，扫犬羊于不规，兴祖皇于有灵，再光余烈，复睹至明。勒若功居千载之下，绵尔爵享永休之祚。非惟少快朕不共戴天之愤，实天下生灵之幸也。檄书到日，早为施行，不宣。<br><br>却说苗傅遣使臣赍赦书、檄文，布告中外。使臣赍赦书已到平江府，守臣汤东野得赦书，遣人报知张浚。张浚曰：“此非出上意。”复差人回报，令汤东野将赦书藏匿府中，候有的实消息，然后宣行。东野从其议，遂秘了赦书不宣。未数日而得苗傅等檄文到，浚观之谓僚属曰：“朝廷致干戈扰攘之秋，内先不静，何以服外。倘金人知此消息，乘乱而入，我众人更何施展？一死非所惜，徒作无名之鬼也。”言罢捶胸恸哭。众僚佐察其檄文出苗傅之手，知皇上被幽禁，各竖发瞋目，皆愿死斗。张浚曰：“事不宜迟，即须起兵入讨，以救天子。”众人正在商议，张俊得檄文、赦书，亦知其伪，引所部八千余人，至平江来见浚。人报浚，浚即出帐迎接。二人携手入军中坐定，二人各出檄文语其故，相持而泣，浚曰：“将军可仗忠义，兴兵问罪。”俊泣拜曰：“苗傅罪贯天日，不可不先讨以除剥牀之患。须赖侍郎济以机术，无惊动乘舆也。”浚曰：“我这里一面调集军马，再遣人会知各处起兵。将军仍往吴江整理军旅，以候出师。”张俊即辞浚自回吴江，不在话下。<br><br>却说江宁吕颐浩亦遇赦书、檄文来到，与子杭议曰：“是必内廷有兵变，苗傅假此赦文蛊惑诸侯之计矣。”杭曰：“主上春秋鼎盛，二帝蒙尘沙漠，日望拯救，其肯逮逊位于幼冲乎？灼知兵变无疑也。”颐浩曰：“张侍郎总大军于平江，可令人会知，必有端的。”杭曰：“大人所见极明。”颐浩即修书，差人漏夜来到平江，见张浚，呈上吕颐浩书。浚拆开观之。书曰：内廷兵变，苗傅播乱。侍郎手握重兵，作急爰整其旅，入正罪逆，浩挽戈惟命是听。<br><br>张浚得颐浩书，不胜之喜，与部下曰：“吾知颐浩为人有威望，能断大事，今来相应，事可定也。”乃答书复来人，约共起兵日期，且令告知刘光世，一同征讨。差人接了书，迳回　江宁，呈上张浚约书。书曰：天子幽禁，望日为岁。正待命人来会，适获寓书见知，实皇上之洪福也。且阁下忠义素着，军民仰服，若号令一出，苗傅等不足戮矣。幸以此举为急，勿使内贼知风，得以从容行事也。谨依日期征进，不宣。<br><br>吕颐浩见回书约共起兵日期，的知内廷事实，即与子整点人马赴期，仍遣人告知刘光世于镇江。<br><br>却说张俊回至吴江，在军中点集人马。忽哨卒报韩世忠因赦书、檄文到日，知皇上有内变，由海道将赴行在。张俊闻之曰：“世忠来，事济矣。”即遣人将浚书白知之。世忠见书，壮怀激烈，举酒酹地曰：“誓不与此贼共戴天！”率所部连夜至平江，见张浚相抱恸哭，曰：“今日之事，世忠愿与张俊任之，公无忧也！”浚设酒礼款待世忠。未及数巡，世忠起曰：“皇上幽辱，非臣子贪杯之时，世忠即当行矣。”张浚壮其志，于是令世忠帅兵赴阙，临行戒之曰：“投鼠忌器，须不可急，亦不可缓，在审势而图之。阁下部众，宜趋秀州据粮道，以俟吴江张俊军至。”世忠承令，即发平江至秀州，称病不行，而密地大修战具。声息传入内廷，苗傅等闻之，集诸人议曰：“外镇知皇上推位非出其意，各部兵勤王，即目韩世忠军屯秀州，倘入内来，我等必难免祸。尔众人有何高论？”刘正彦曰：“事已暴露，不得不早为计。韩世忠文武全才，深得众心，看来无一个是他对手。若先制了此人，其余不足虑也。即今世忠妻子俱在城中，可遣人拘来为质。彼若知之，必缓师不入也。”苗傅曰：“此计甚妙。”正待遣人去拘世忠妻子。朱胜非闻之，入见苗傅曰：“世忠兵屯秀州不进，正为妻子在城故也。丞相如拘禁之，彼必怀愤亟来，非善计也。不若遣使迎世忠而慰抚之，则平江诸人益安矣。”苗傅从之。胜非出，即差人将世忠妻梁氏并其子疾驱出城，世忠妻子连夜走奔秀州去讫。胜非知之，喜曰：“二凶真无能为也。”却说梁氏走至秀州会见世忠，以朱胜非之事达知世忠。世忠喜曰：“内有胜非主意，此贼握在手中矣。”遣人会平江张浚出兵。张浚得世忠来约，即持调合属克日起行，先差人报书于刘正彦。<br><br>且说苗傅闻大兵将集，每日只是与刘正彦、黄文升等聚议此事。忽报张浚差人致书来，苗傅拆开观之，书曰：自古言涉不顾谓之指斥乘舆，事涉不逊谓之震惊宫阙，废立之事谓之大逆不道，大逆不道者族。顷者因奸臣同恶，政由己出，权柄下移，以天位为传席，立君上如儿戏，致使豪杰见疑，海内寒心。今建炎皇帝睿谋神圣，不闻失德，一旦逊位，岂所宜闻。又闻危者安其位，亡者保其存，乱者有其理。今诸君所计，纲纪纷纶，外藩臣子莫不欲奋整天戈，正讨有罪，安社稷于已危，拯黎庶于将溺。即今会兵平江，诸君信能安不忘危，存不忘亡，理不忘乱，而速改其前尤乎？某恐惊动乘舆，因逗遛方镇。咫书到日，诸君其熟思之。苗傅、刘正彦见书大惊，与部下商量，乘世忠未发，乃遣弟苗翊、马柔吉领精兵一万扼临平，以阻外军。苗翊二人领军去了。傅又欲阴夺世忠等兵柄，次日入奏帝，诬竣世忠欲危社稷，乞除二人节度使之职。帝允奏，即降诏谪之。时刘光世得吕颐浩书，亦部兵至平江会浚。浚见各镇军马皆到，乃草檄声苗傅、刘正彦之罪，布告天卞。檄曰：苗傅不道，刘氏大逆。枭王渊而以诛乱为名，废皇上而以奉立借口。加以恶党虺蜴为心，豺狼成性。近狎邪佞，残害忠良。人神之所共嫉，天地之所不容。是以部镇臣子气愤风云，志安社稷。因天下之失望，逆海内之推心。爰举义以清叛逆，南连百越，北三河铁骑成群，玉轴相接。海陵红粟仓储之积靡穷，江浦黄旗匡复之功何远？<br><br>班声动而北风起，剑气冲而南斗平。暗呜则山岳崩颓，咤咤则风云变色。以斯制敌，何敌不摧！以斯攻城，何城不克！公等或仗忠义，或叶连衔，或膺重寄于成牙，或受顾命于宣室，共起勤王之师，无废大君之命。凡诸爵党，同指山河。若或眷恋穷城，徊征岐路，坐昧先机之兆，必贻后至之诛。请看今日之域中，竟是谁家之天下！中外得张浚檄文，各引兵来会。浚以韩世忠为前军，张俊副之，刘光世为游击。自与吕颐浩总中军，刘光世分兵后应。<br><br>丙午旦大军发平江，望杭州进发。