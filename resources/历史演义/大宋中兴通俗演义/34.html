却说吴玠次日近申时候，开了仙人关，引骁骑五百飞下关来，大喝：“胡贼休走！”番将大耳儿急待退避，吴玠手起刀落，斩于马下。兀朮见关上出战，自引大队迎敌。正遇吴玠与弟吴璘杀入中营，兀朮绰刀跑马挡住吴玠。吴玠舞刀直取兀朮，二人交马数合，兀朮阵后先自纷乱，乃王喜、王武一支人马从关左抄出，将兀朮军冲作两截。哨卒报知，兀朮恐后军有失，勒回马自来救护。吴玠乘势杀进，金兵大败。兀朮见旗帜无数，金鼓连天，正不知几多军马，不敢交锋，刺斜杀奔西阵。韩常望见征尘竞起，正待引部下来应，忽报宋军从横山砦杀进，将胡人粮草尽行烧毁。韩常大惊，即勒兵杀奔横山砦。当头一将，面赤须黄，手执铜鞭，乃川中骁骑张彦也，拍马舞鞭，来战韩常，韩常举枪交还。二将战上十余合，宋兵四下齐出，韩常不敢恋敌，杀回本阵。张彦骤马追来，韩常走出，正遇兀朮人马，常曰：“元帅可急出黄牛峡而走，吾敌住追兵。”韩常勒回马复战张彦，张彦扯起硬弩矢来，正中韩常左目，坠马而死。张彦引兵掩杀，胡虏死者不计其数。兀朮与撒离喝、武从龙、刘夔等引败众急走黄牛峡，日已沉西，正走间，峡中金鼓震天，杨政一支军马杀出。兀朮驱众将混杀一阵，又败之，折兵大半，刘长吉战慌坠崖而死。撒离喝连夜走出河池，未及数里，洪威、王俊两下伏兵齐出，截住去路。兀朮心慌胆碎，只得拚死而战，冲开血路，走出和尚原而去，遗弃金鼓旗帜马驼辎重堆满河岸，觅子寻妻者哭声载道。王俊见夜暗，亦不追赶，合兵来会吴玠。吴玠点集诸将，折损劲卒亦多。计斩获胡兵耳带金环者五千余级，降其番汉人四万，粮草辎重三百车。吴玠谓众将曰：“勿以金人退为可贺，更须防之。”遣王喜、王武守和尚原，张彦、王俊守横山砦，弟吴璘仍守杀金坪。吴玠分拨已毕，自率兵守仙人关，以为久计。是役也，兀朮以下皆携妻孥而来，刘夔乃刘豫之腹心，本谓蜀可图，既不得逞，度玠终不可犯，乃还据凤翔，休息甲士，屯田为久留计。自是不妄动矣。<br><br>却说张浚知金人入寇仙入关，吴玠得捷音至，即具表诣行在。前后称吴玠用兵有术，敌人屡来挫刃，况今人才难得，乞陛下重加旌奖，庶以激励将士，缓急有仗。因请求解兵柄，且论王似不知军旅，恐难称职，乞更选精练兵事者代之。帝鉴奏以示朱胜非。胜非与张浚有宿怨，因奏曰：“陛下可准其解兵权，且内廷多事，召之入朝理政，亦重事也。”帝允奏，升王似为川陕宣抚使，封吴玠为副使，召张浚知枢密院事，即赴行在。张浚承召，自兴州由阆州至临安见帝。帝思浚往日功绩，慰劳甚至曰：“不见卿又数年矣。”浚顿首称谢。居朝数日，仆射朱胜非讽台臣常同劾奏之。常同率中丞辛炳弹奏张浚秘刘子羽之罪不发，丧师失地，跋扈不臣，乞陛下以国法为重，明其黜陟，庶为臣子之劝。高宗不得已，出张浚居之福州。浚入见帝，帝曰：“不久取卿矣。”浚辞帝出，迳往福州去了，不在话下。<br><br>却说张浚既罢去，帝以赵鼎有宰相才，即升赵鼎知枢密院事，都督川、陕、荆、襄诸事。鼎辞曰：“臣以匪才，如当此任，恐负陛下望也。”帝曰：“四川全盛，半天下之地尽以付卿，黜陟专之可也。”鼎乃条陈治安之策数事，朱胜非忌其妨己，从中抑之，鼎志竟不得行，乃上疏曰：“顷者陛下遣张浚出使川、陕，国势百倍于今。浚有补天浴日之功，陛下有砺山带河之誓，君臣相信，古今无二，而终致物议，以被窜逐。夫丧师失地，浚则有之，然未必如言者之甚也。大抵专黜陟之典，受不御之权，则小人不安其分，谓爵赏可以苟求，一不如意，便生怏望。是时蜀士至于醵金募人诣阙讼之，以无为有，何以自明？故有志之士欲为国立事者，每以浚为戒。今臣无浚之功，当此重责，去朝廷远，恐好恶是非，行复纷纷于聪明之下矣。伏望闵臣孤忠，使得展布四体，少宽陛下西顾之忧。”疏上，高宗诏下允其举措事宜得专行之。<br><br>话分两头。却说金国遣李永寿、王翊朝见高宗，备奏：“大金皇帝遣臣来与陛下议和。”帝曰：“讲和欲要何议？”永寿曰：“大金谓中原士民有在江南者以还刘豫，黄河西北士民在于江南者还我大金。只以长江为界，江之南则为宋地，大江迤北则为齐地。”高宗曰：“待朕与臣议之，使命且回驿舍停止。”使者既退，帝召廷臣议和战二策，或曰：“众寡不敌，强弱已分，与之和渐可舒生灵之困，军士亦得以解息也。”帝善其言。吕颐浩奏曰：“昔太祖取天下，兵不过十万人。今有兵士六七万矣，比年韩世忠、张浚、陈思恭、张崇屡奏人有战心，愿决策北向。今之精锐皆中原人，恐久而消磨，他日难以举事。”帝意方主和议，不从。吕颐浩因辞免，帝允其请。<br><br>是时，虔、吉二州盗贼蠭起。吉州贼首彭友手下有李动天等十人，号为“十大王”。虔州贼首陈颙手下有罗闲十等，连众数万，循梅岭分路剽掠广、惠、英、韶四州，南雄、南安、建昌、邵武四府，声息甚紧，报到临安行在所，高宗乃颁诏专委岳飞征讨。诏下江州，绍兴三年夏四月也。岳飞奉诏，不辞炎暑，引张宪、徐庆、王贵等共一万人马前到吉州。却说吉州贼彭友听知岳飞部兵欲来征他，悉众飞奔来迎，列成阵势待之。遥望见大队人马，岳飞身披铠甲，手执利枪，立于门旗下，谓彭友曰：“观君一表，非贼类耶，何不返邪归正，以图善计？”彭友更不打话，跃马舞刀直杀过来。飞曰：“谁先擒此贼？”张宪应声而出，策马举刀抵住彭友。二人战了数合，未分胜败。<br><br>岳飞见张宪胜不得彭友，一骑驰出，只两合，将彭友捉于马上。<br><br>张宪挥兵掩杀，贼众大败，退保固石洞。岳飞将彭友囚之，下令军中曰：“贼势已离，不可缓攻，当乘胜剿除之。”遣敢死士疾驰登山。陈颙、李天王等占据不定，骁将杨再兴腾涌上来，一刀砍死陈颙。李天王惊慌不迭，被众军士并前杀之，贼党大溃皆降。二州贼盗悉平，获其降卒有老弱者二万余人，放归田里，选其精壮者尽编入伍从军，检其金帛尽行给赏战士。<br><br>班师回江州，差人报捷于朝。高宗大悦，仍下诏命岳飞赴行在。岳飞得诏，令张宪、王贵等总戎事，自与子岳云赴阙。