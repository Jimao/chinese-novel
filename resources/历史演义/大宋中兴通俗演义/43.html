且说刘猊引一十万人马至淮东，韩世忠闻之，以重兵屯于凤山。刘猊人马不能前进，偏校严尤曰：“韩世忠部下精健，若与对敌，必无胜理。不如引兵趋定远，乘其无备，或可以成功也。”刘猊然之，即引兵望定远进发。哨马报知杨沂中。沂中以兵五千进御，与刘猊前锋遇于赵家坊。两阵对圆，沂中横刀勒马于门旗下，大骂曰：“逆天狂党，无故侵扰疆境，今日教尔死在目下。”刘猊大怒，举刀直取沂中。沂中舞刀来迎。<br><br>二马相交，兵刃并举，战到二十余合不分胜败。对阵严尤见刘猊战沂中不下，拍马挺枪，特来助战。沂中背后闪出统制吴锡，跃马挺枪，抵住交锋。两下金鼓中，彼此俱有损伤。<br><br>自是两下一连放对二十余日，未决雌雄。刘猊因粮饷不继，与部下议曰：“我孤军深入，倘沂中知吾军士乏食，以兵袭之，何以当敌。不如今夜乘月黑引兵趋合肥，与刘麟会合而后进，斯保善后计也。”众皆然之。刘猊与严尤、杜习分前后队退回。<br><br>探军报知沂中：今有刘猊因军饷不瞻，恐王师攻袭，今夜拔寨退去。沂中即下令军中曰：“刘猊退去，必与刘麟兵合。若纵之去，其势愈大。”吩咐吴锡曰：“此贼定由藕塘而去，尔可领精兵一千于藕塘中路，据山列阵，分二百人，各带弓弩，埋伏树林中前五里，候敌人来到，可徉败引入弯路。吾以大军截出，彼若死斗，尔当急击之。信炮起，着令二百弓弩一齐放矢。<br><br>纵不能擒获刘猊，亦须杀其大半人马。”吴锡领计引兵前去预备，不在话下。沂中分调已毕，只留下空营，自率四千步骑，乘夜出藕塘追袭。<br><br>却说刘猊引本部人马，拔寨离了越家坊地界，迳趋藕塘而去。将近平明，正抵藕塘中路。刘猊军遥望见靠山旌旗卷舞，知有军拦阻，即拍马舞刀向前。正遇沂中部下统制吴锡，刘猊更不打话，举刀直奔吴锡。吴锡举枪交还。战不两合，吴锡勒马望后便走。刘猊驱兵力追近五里，两边树木丛杂，严尤曰：“吴锡武艺不出公子之下，藕塘路径交杂，追至此，俱是山隘，倘有伏兵，何以当之？”刘猊亦大疑。才待令前军退出，当头一声炮响，闪出一员大将，面如枣色，紫髯刚须，乃杨沂中也。舞刀跃马，直取刘猊。刘倪不敢恋战，刺斜杀出。严尤从后助战。沂中引兵急追。刘猊走至树林边，一声梆子响，林中二百弓弩一齐矢来，射死战将杜习，人马折其大半。刘猊与严尤、姚琮引败残军马望泗州而走。不十数里，路傍尘埃起处，二千军拦住，为头大将挺枪跃马而出，乃宋将张宗颜，自泗州来乘背击之，大杀一阵，死者不计其数。刘猊夺路而走，后面杨沂中与张宗颜兵合迤逦追袭。姚琮曰：“公子快走李家湾，吾敌住追兵。”刘猊引众望李家湾逃走。姚琮勒回马来战沂中，只一合，措手不及，被沂中斩于马下。沂中传令曰：“贼人势解，不可纵留。三军有能擒获贼首者，授以上赏。”众人得令，各鼓勇争先。刘猊望见后面喊声不绝，与谋主李愕曰：“适见须将军锐不可当，果殿前也？”愕曰：“此正是宋将杨沂中，公子可速走，不然祸及矣。”道尤未了，沂中一军跃马而至，叱之曰：“贼将早降，免受快刀。”刘猊惊慌不迭，与众军拚力死战。沂中以精骑冲其肋，大呼曰：“贼破矣！”齐军大败，杀得尸横满野，血流成渠，遗弃盔甲旌旗无数。余众怖，请降者一万人。刘猊不敢更向合肥，望汴京逃走。沂中探知刘猊去远，与张宗颜收回军马，进驻于濠寿之间，与张俊军会。是役也，沂中以五千之众，退刘猊一十万精兵，猊仅以身免，其功不在韩世忠下矣。后人有诗为证：<br><br>　　羯鼓声振动征尘，社稷微危厌用兵。<br>　　喜见守臣全镇宇，痛闻时主失汴京。<br>　　旌旗指北英雄出，剑戟凌空虏寇平。<br>　　莫谓羽书长奏捷，须怜父老望中兴。<br><br>且说刘麟部兵从淮西系三浮桥而渡，进逼濠寿。张俊以书约沂中屯兵庐州，邀其归路。自以本部兵控连盱眙，深沟高壑坚守。刘麟大队人马进围濠州，连营合肥境界，声势甚盛，人怀内惧。张俊羽书报于行在。高宗连日得报，见有光州逼于孔彦舟亦急，又闻刘麟攻击濠州等处，张皇无措，因手敕命张俊催督沿边军马于二处解调。诏下，赵鼎奏曰：“近日报到杨沂中有藕塘之捷，彼军决不宜离淮泗，张俊非刘麟敌也。陛下须诏岳飞以兵乘东而下，则可以救各处急矣。”高宗准奏，即以敕书召岳飞起复，提兵东下。诏曰：敕岳飞知：卿奄遭内艰，倚注之深，良用震怛。然人臣大义，为国忘家。移孝为忠，斯为两得。已降敕命，趣卿起复。宜体国事之重，略其常礼之烦。无用抗辞。即只旧服，乘吏士锐气，念国家世仇，建立殊勋，以遂扬名显亲之义，斯孝之至也。故兹亲笔，谅悉至怀。故敕。绍兴六年六月初一日付岳飞。御押。岳飞在江州母坟所接了御书，焚香拜读罢，呜咽尽哀，复修表章，差人诣行在乞终母丧。表曰：草土臣岳飞札子奏：臣于四月十八日至江州瑞昌县界，准枢密院奏勘会岳飞丁母忧，已降指挥起复，臣已具辞奏乞终制外，今月初三日准御前金字牌递到尚书省札子，奉圣旨不允。令学士院降诏，仍不得再有陈请。依已降指挥，日下主管军马措置边事者。伏念臣叨荷圣眷，过于山岳。<br><br>惟期尽瘁，庶图报称。缘臣老母沦亡，忧苦号泣。两目遂昏，方寸亦多健忘。自度余生，岂复尚堪器使。非敢独孝于亲，而于陛下不竭其忠。正谓灾?如此，不能任事。况臣一介武夫，若学术稍优，谋略可取，亦当勉强措置调发。<br><br>臣于二者，俱乏所长。今既眼目昏眊，又不能身先士卒，贾作勇气。苟不罄沥血诚，披告陛下，则他日必致排挤，上辜委寄。伏望睿慈，研察孤衷，许臣终制。取进止。绍兴六年六月初六日臣岳飞谨言。<br><br>奏至行在，高宗尽将奏章封还，遣廷臣再三安复，又累降诏命催起。岳飞不碍已，泣辞母墓，委人扫祭，与男岳云回至鄂州，整理人马，望淮西进发。初，岳飞自收曹成、杨么，凡六年皆盛夏行师，为炎瘴所侵，遂成目疾。又遭母丧，哭泣太过，及是疾愈重，所居用重绢遮明，不胜楚痛。因承诏起行，朝廷遣医官皇甫知常、医僧中印驰驿继至，与岳飞疗治，又遣内侍赍御札至军前慰劳之。诏曰：敕：近张浚奏知卿疾目，已差医官与卿医治。然戎务至繁，边报甚急，累降诏旨，使卿提兵东下。卿宜体朕至怀，善自调摄。其它细务，委之僚佐。而军中大计，须卿决之。想卿不以微疾，遂忘国事。朕将亲临平江，卿并悉知之。故敕。绍兴六年六月日付岳飞。<br><br>岳飞接诏，不惮艰苦，方欲引兵北行，有统制张宪近前禀曰：“今麾下王俊小名王雕儿，前者平杨么时推病不出，及闻大军得胜，皆有升赏，独无彼分，因口出怨言。有人传来，被宪责之。今欲来招讨处告我，乞大人示下。”飞曰：“既责了亦罢，若再推不肯出征，则以军法按之。”张宪退出。岳飞以久息戎事，今又欲征进，遂大开筵席，犒赏诸军，独不与王俊即坐而饮。王俊受辱怀恨，自思：若我后日得半分权势，必杀这匹夫。