诗曰：<br><br>　　虎斗龙争势若何，百年豪气苦无多。<br>　　将军老去秋江上，手拈银髭作浩歌。<br><br>却说汉高祖高皇帝，姓刘，名邦，帝尧之后。母刘媪，尝息大泽之中，梦与神遇，雷电大作，太公往视，见蛟龙踞其上，遂产高祖。高祖既夺韩信军，改封信为楚王，封彭越为梁王，以黥布为淮南王。韩信至楚，召漂母，赐以千金，召辱己少年，以为中尉。告诸将曰：“此壮士也。方辱我时，岂不能杀之耶？但杀之无名，故忍而就此耳！”齐田横闻项羽已灭，惧诛，与其徒五百余人，入居海岛中。帝恐其为乱，使人赦横罪，而召之曰：“横来，大者王，小者侯；不来，且举兵加诛。”横乃与其客二人，乘传诣洛阳，至户乡，谓其客曰：“横始与汉王俱南面称孤，今汉王为天子，而横为亡虏，耻甚矣。”乃自刎。<br><br>令客奉其头，从使者驰奏。帝以王礼葬之。二客亦自刎，余五百人在岛中者，闻之，皆自杀。齐人娄戍陇西，过洛阳，因虞将军求见上，说上迁都关中，上是之。即日车驾西幸长安，徙都之。号敬为奉春君，赐姓刘氏。张良谢病辟谷。赵王张耳卒，子敖，因其相贯高、赵午等谋反，事觉，坐废。<br><br>楚王韩信之国，陈兵出入。人有告信反。帝用陈平谋，伪游云梦，信谒上，上令武士缚信，械系信以归。至洛阳，赦之。封为淮阴侯，封萧何酇侯，张良为留侯，陈平为户牖侯。封从兄贾为荆王，弟交为楚王，兄喜为代王，微时外妇之子肥为齐王。帝微时，其嫂尝嘎羹，恨之，不封伯氏之子。太公累言之，乃封其子为嘎羹侯。帝大封诸功臣为列侯，五日一朝太公，太公家令说曰：“皇帝虽子，人主也；太公虽父，人庄也。奈何令人主拜人臣，而使威令不行乎？”后上朝太公，太公拥篲，迎门却行。上大惊，下扶太公。太公曰：“帝人主，奈何以我乱天下法。”上乃诏尊太公为太上皇，赐家令金五百斤。帝起草莽，礼从简易。群臣饮酒争功，醉或妄呼，拔剑击柱、帝益厌之。叔孙通说上起朝仪，于长乐宫成，朝贺行之。帝曰：“吾今乃知皇帝之贵也。”拜通为太常。匈奴单于头曼，欲杀太子冒顿，而立少子。冒顿遂弒头曼而自立，因弃其母。以强暴雄于诸国，屡入寇边，上自将击之，率兵三十万众，北至平城。<br><br>冒顿以四十万骑，围帝于白登七日，用陈平计，使画工画美女，遣人遗阏氏云：“汉有女如此，今皇帝因厄，欲献之。”阏氏畏其夺己宠，因说冒顿，使解围去，上乃得脱。（单于，犹中国所称皇帝。阏氏，皇后也）。代相国陈豨反，帝自将击之。太尉周勃从太原入代地，陈豨军败。淮阴侯舍人弟谢公着，尝获罪于信，信欲杀之，于是告信欲反。吕后与萧相国谋，诈令人从上所来，言：“豨已得死，列侯群臣皆贺。”相国绐信曰：“虽疾，当强入贺。”信入，吕后使武士缚信，斩之。信临斩，曰：“吾悔不用蒯彻之言，乃为儿女子所诈，岂非天哉！”遂夷信三族。上之击陈豨也，征兵于梁。梁王称疾，使将将兵诣邯郸。上怒，使人让之。梁王恐，扈辙劝王反，王不听。上使使掩缚王，囚之洛阳。有司治反刑已具，上赦为庶人，传处蜀。<br><br>至郑，逢吕后从长安来。彭越为吕后泣，自言无罪，愿处故昌邑。吕后许诺，与俱来。至洛阳，白上曰：“彭王壮士，今徙之蜀，是自遗患，不如诛之，妾与之俱来。”遂夷越三族，醢其肉以赐诸侯。淮南王黥布大恐，发兵反。上自将击之，与布兵遇于蕲西。布兵精甚，大战良久，布军败走。吴臣诱与走越，杀之。上为流矢所中，行道疾甚，及还长安，崩于长乐宫。在王位四年，在帝位八年，寿六十三岁。葬长陵，太子盈即位，是为孝惠皇帝。尊吕后为皇太后。<br><br>初，高帝最宠戚夫人，生赵王如意。欲立之，不果。吕后最怨戚夫人，至是，太后鸩杀赵王如意，断戚夫人手足，去眼耳，饮瘖药，使居厕中，号曰“人彘”。居数日，乃召惠帝观人彘。帝见之，问而知其为戚夫人，乃大哭，因病，岁余不能起。使人请于太后曰：“此非人所为。臣为太后子，终不能治天下。”帝以此日饮酒为淫乐，不听政。在位七年崩，无子。<br><br>初，吕太后命张皇后取他人子，养为惠帝子，而杀其母。至是即位，谓之少帝。吕太后临朝称制，拜吕台、吕产、吕禄为将，将南北军，诸吕皆居中用事。以审食其为左丞相。食其自少通于太后，高祖知而不问，太后最宠幸之。至是，公卿皆因而决事焉。少帝年渐长，自知非皇后子，乃曰：“后安得杀吾母而名我？我未壮，壮即为变。”太后废而幽杀之，立恒山王义为帝，更名宏。宏亦他人子。太后封吕台、吕产、吕禄，俱为王。<br><br>于上巳日，太后祓禊而返，见物如苍犬，据太后掖，忽不见。<br><br>卜之，云赵王如意为祟。遂病掖伤而死，临朝者八年。越二百年后，赤眉兵发诸陵，凡有水银玉匣殓者，率皆颜色如生，四肢柔软，乃裸吕后尸，众行淫秽讫，弃地腐烂无存；其凶恶之报欤！<br><br>时诸吕欲为乱，而未敢发。朱虚侯刘章，以吕禄女为妇，知其谋，告其兄齐王襄，令发兵讨诸吕。吕产等遣灌婴将兵击之。婴至荥阳，与齐连和。右丞相陈平、太尉周勃，使郦商之子郦寄说吕禄，以兵属太尉，而身归故，高枕而王千里。禄从之。太尉周勃得入军门，乃以兵千余人，与朱虚侯章入宫击斩吕产、吕更等，尽诛诸吕，无少长皆斩之。遣章告齐王罢兵，灌婴亦罢兵归。群臣迎薄姬所生高祖之中子代王恒即位，是为文帝。宽仁恭俭，专务以德化民，定赈穷养老之令；除收孥连坐、诽谤妖言之法；亲耕籍田，除肉刑，除天下田租。每上朝，郎从官上书疏，未尝不止辇受其言。言不可用，则置之；言可用则彩之，未尝不称善。是以海内富庶，兴于礼义，断狱数百，几致刑措焉。在位二十三年崩，寿四十六岁，葬霸陵。太子启立，是为景帝。御史大夫晁错，见诸王强盛，几分天下之半，屡功上削其地，方议削吴。吴王濞，约胶西王邛、胶东王雄渠、菑川王贤、济王辟光、楚王戊、赵王遂，俱反。<br><br>罪伏晁错，帝用袁盎言，斩错于东市，无少长皆弃市，而七国仍反。乃以周亚夫将三十六将讨之。亚夫言于上曰：“吴楚兵轻剽，难与争锋，愿以梁委之，绝其粮道，乃可制也。”上许之。亚夫乘六传，会兵荥阳。至霸上，赵涉说曰：“吴王知将军且行，必置人于郩、渑之间。兵事尚神密，何不右去，走蓝田，出武关，抵洛阳，直入武库。诸侯闻之，以为将军从天而下也！”太尉然其言。至洛阳，使人搜郩、渑间，果得吴伏兵。吴攻梁急，亚夫坚壁不出，使轻骑出淮泗口，绝吴兵后路，塞其饷道。吴粮绝，卒饥，数挑战不出。吴楚士卒多饥死叛散，乃引去。亚夫出精兵追击，大破之。吴王弃军走渡淮，保东越，东越人杀之。楚王自杀，齐王饮药死，胶西王自杀。胶东、济南、菑川王皆伏诛。帝躬行节俭，一遵孝文之业，移风易俗，黎民淳厚。周云成、康，汉言文、景，美矣！然景帝废薄后，废太子荣，而立胶东王彻，弟梁王以忧卒。黜申屠嘉，杀晁错，杀功臣周亚夫，则不如文帝远矣。在位十六年崩，寿四十八岁。孝武帝彻立，时始有年号，曰建元元年。<br><br>初，景帝妹长公主嫖，陈午尚之，以女嫁胶东王彻，遂誉彻之美，劝景帝立为太了。及彻即位，立陈氏为后。陈后骄妒，擅宠而无子，宠渐衰。上尝过姊平阳公主家，悦妓女讴者卫子夫。主奉迭入宫，恩宠日隆，皇后怒恨，几死者数矣。子夫同母弟卫青。青本姓郑，父郑季为县吏，给事平阳侯家，与侯妾卫媪通而生青，故冒姓卫，为侯家骑奴，召为侍中。既而以子夫为夫人，青为大中大夫。后陈后以挟媚事觉，收玺绶，退居长门宫。长公主惭惧，稽颡谢，上慰谕之。公主有私人董偃，使侍上酒，上悦之。因为主置酒宣室，使谒者暗纳偃。因东方朔谏，改置北宫。自是公主贵人，多逾礼制矣。卫子夫生皇子据，上立卫氏为皇后。上自初即位，招选天下文学才智之士，待以不次之位，四方上书言得失，上简拔其俊异者宠用之。庄助最先进，后又得吴人朱买臣、赵人母邱寿王、蜀人司马相如、平原东方朔、吴人枚臯、济南终军等，并在左右，每令与大臣辩论，大臣数屈焉。内惟东方朔，观上颜色，时时直谏，有所补益。时汲黯数直谏，上每优容之，称为社稷臣。每不冠，不见黯。上表章六经，置五经博士，而天下之人，始得以五经公相授受，无所秘藏。始行夏之时，以正月建寅为岁首。上慕长生之术，始亲祠灶，遣方士求神仙。起柏梁台，作承露盘，铸铜为仙人，高二十丈，以掌承露，和玉屑饮之，云可长生。宫室之修，自引日盛。通南夷，置犍为郡（今四川叙州等地）；通西夷，置一都尉（今邛州、黎州等地）；通西南夷，置苍海郡（今辽东地）。使将军路博德、杨仆等平南越，置南海、苍梧、郁林等九郡（今广西、广东及琼州、安南等地）。击东越，东越以众降。上以闽地蛆崄反复，悉徙其民于江淮间，遂虚其地（东越即今福建地）。使车骑将军卫青等击匈奴，取河南地，立朔方郡，募民居之（即今河套地）。<br><br>时卫青数击匈奴，斩获甚众，上宠幸无比。青姊与家奴霍仲孺私通，生子去病。年十八，从大将军击匈奴，以八百骑弃大军趋利，所杀过当，封冠军侯。自后去病日见亲幸。匈奴浑邪主降，上用汲黯言，徙之陇西、朔方、云中、北地、上郡之外，置为五属国。帝又遣卫青、霍去病、李广等征匈奴。李广失道自杀，青亦少功，惟去病擒匈奴贤王将相等八十余人，斩首七万四百四十余级，封狼居胥山，禅于姑衍，登临瀚海。于是匈奴远遁。漠北无王庭，置武威、酒泉、张掖、敦煌等郡，即今凉州、甘州、肃州地。而去病宠过卫青矣。上将封禅，乃亲帅师，幸边。出长城，北登单于台，勒兵十八万，旌旗十余里，单于大恐远遁，乃还。使张骞通西域，大夏、大宛、大月氏、康居、乌孙、于阗、安息、身毒等，凡三十六国。于是自陕西玉门关，西达葱岭，直穷河源矣。遣中郎将郭昌、卫广平南夷，为牂丬可郡，今四川乌蒙等地。又置越嶲、沈黎、汶山、武都等郡，今四川越嶲、黎州、成都府茂州、陕西巩昌府阶州等地。遣将军郭昌、中郎将卫广击灭劳深、靡莫，以兵临滇，滇王举国降，乃以为益州郡，今云南地。遣将军苟彘等击朝鲜，置乐良、临屯、玄菟、真番四郡。又辟交趾，置十三部刺史。<br><br>上遣苏武等至匈奴，匈奴留之。上复遣贰师将军李广利击匈奴。<br><br>别将李陵以五千兵深入，先胜后败，遂降虏。司马迁为之辩白，上以奸律，下迁腐刑。上求长生，喜延方士。公孙卿言见仙人迹于缑氏城上，上幸缑氏。观大人迹，礼祭中岳，东巡海上，求神仙，封泰山，禅肃然，至碣石而还，周行一万八千里。又广为宫室，高作楼台，东征西讨。国用不足，乃任用酷吏义纵、王温舒、赵禹、张汤等；又任桑宏羊等，利析秋毫，置平准于京师，受天下委输，贵则卖之，贱则买之，使富商大贾，无以得大利。又令天下入粟补官，及罪人赎罪，使世家子富人，更相牵引，名株送徒，入财者得补为郎，不入财者罪之。又禁民酿酒，官自开置而取其利。昔高祖封功臣为列侯，凡百四十有三人。至是令其献金助祭，悉以金色不足夺爵，见侯才得四人。<br>　<br>于是民怨盗起。帝使范昆、张德、暴胜之等，衣绣衣，持虎符，发兵击之，散亡复聚。无可奈何，乃作沉命法，曰：“盗起不发觉，发觉而捕不满数者，二千石以下，至小吏，主者皆死。<br><br>一时二千石以下，诛杀殆尽。上居建章宫，见一男子，带剑入中龙华门，命收之，不获。上怒，斩门侯，发三辅骑士，收上林，索长安城，十一日乃解。而坐蛊事起矣。<br><br>初，上立皇子据为太子，后卫后宠日衰。然太子仁恕温谨，卫后善于防闲，虽无宠而礼遇不衰。时方士女巫，多聚京师，率皆左道惑众。而女巫往来宫中，教诸美人度厄，每屋辄埋木人，祭祀之。因妒恚骂，更相讦以为诅咒。上尝昼寝，梦木人数十，持杖欲击上。上惊寤，因此体不适。江充与太子有隙，因言祟在巫蛊。上命充治其事，充言于太子宫，得木人尤多，又有帛书，所言不道。当奏闻，太子惧，充持之急，因用石德谋，收捕充等斩之。上大怒，使丞相将兵捕太子，太子亦勒兵自卫。合战五日，太子兵败出亡，卫后自杀。太子东逃至胡，匿泉鸠里。主人家贫，卖履以给太子。事觉，吏围捕。太子自刎，皇孙二人皆并遇害。一时太子妻妾男女皆遇害。惟孙宣帝，以年幼系狱，得不死，留待后话。<br><br>田千秋上书讼太子冤。上悟，怜太子无辜，族江充家。乃深悔从前之非，省靡费，凡方土之候神仙及有害于民生者，悉罢之。有司请于轮台东募民屯田，以威西国。上曰：“轮台西于车师千余里，前击车师，因道远，死者数千人，况益西乎？<br><br>朕不忍闻。从今务在禁苛暴，止横敛，无乏武备而已。”自是不复出军，惟以养民为事，而民得休息矣！初，钩弋夫人赵氏，生皇子弗陵，时年一十四岁，上以事遣钩戈夫人赐死，而立弗陵为太子。使霍光、金日禅、上官杰等辅之。上在位五十四年崩，寿七十一岁。太子弗陵立，是为昭帝。或曰：昔武帝巡狩河北，见青紫气，自地属天。帝使求之，见一女子，在空屋空棺中，姿容殊绝，两手皆拳。帝令开其手，数百人擘，莫能开，上自擘，手即开，能言语，由是得幸，号为拳夫人，进为婕妤，居钩弋之宫。解黄帝素女之术。善采补法，因以教帝，大加宠幸，孕十有四月而生昭帝。因命其门曰“尧母门”。后至甘泉，因幸。告帝曰：“妾当尸解，在前途候帝。”上怪其言语不伦，呵叱之。夫人遂卒。既殡，上哀思之，又疑其非常人。发棺视之，空棺无尸，惟衣履存。香闻十余里，帝亦随尸解去，盖皆仙也。传载武帝崩后，能于陵寝幸御宫人，玉箱玉杖，凡随殓随葬者，复能出在人间，则成仙可知矣。昭帝即立，霍光秉政。<br><br>光知时务之要，轻傜薄赋，与民休息。至是匈奴和亲，百姓充实，稍复文景之旧焉。<br><br>苏武仗汉节，牧羊于匈奴十九年，至是得还。上以为典属国。初，霍光女为上官杰子安妻，生女年甫五岁，安欲因光纳之宫中，光以为尚幼，不听。杰因盖长公主私客丁外人，言于公主，立安女为后。杰因为外人求封侯，不许，怨霍光。燕王旦自以为弟兄、不得立，常怀怨望。御史大夫桑宏羊，为子弟求官，不得，亦怨霍光。于是，盖主、杰、安、弘羊，皆与旦通谋，诈令人为燕王上书，言霍光大阅武备，拣宿卫之士于道上，僭用天子警跸之制，擅调益幕府校尉，专权自恣，疑有非常。候光出沐日奏之，杰欲从中下其事，宏羊与大臣共执退光。<br><br>书奏，帝不肯下。明旦，光闻之，不敢入。上问：“大将军安在？”杰曰：“以燕王告其罪不敢入。”诏召大将军入，光免冠顿首谢。上曰：“将军冠。职知是书诈也，将军无罪。”光曰：“陛下何以知之？”上曰：“将军往广明都门，大习郎官，调校尉以来未有十日，燕王何以得知？且将军为非，不须校尉。”<br><br>是时年方十四，尚书左右皆惊，而上书者果亡，捕之甚急。杰等惧，谋益急。会盖主舍人父燕仓知其谋，以告大司农杨敞，敞以告杜延年，延年以闻，诏捕上官杰、上官安、桑宏羊、丁外人等，并宗族悉诛之。盖主、燕王皆自杀，皇后以年幼不与谋，亦因霍光外孙，故得不废。时泰山有大石自起立。上林有僵柳自起生，有虫食柳叶，曰：“公孙病已立。”又有流星，大如月，众星皆随西行。帝在位十三年，寿二十二岁而崩。无嗣，大将军光承皇后诏，迎武帝之孙、昌邑哀王髆之子贺入即位。尊皇后日皇太后。王居丧无礼，淫戏无度，霍光与田延年、张安世等以太后诏废之，议立贤嗣。<br><br>初，卫太子纳史良娣，生子，号史皇孙。皇孙纳王夫人，生子病己，号皇曾孙。曾孙生数月，遭巫蛊事系狱。丙吉受诏治狱，心知太子冤，哀皇曾孙，择谨厚女人收养之。望气者言狱中有天子气。武帝遣使者治狱，无轻重皆斩之。使者至，吉闭门不纳，曰：“他人无辜，犹不可杀，况亲曾孙乎？”使者还以闻，武帝亦悟，乃赦之。张安世之兄张贺，尝言卫太子，为之聘暴室啬夫许广汉之女为妻。至是，丙吉言皇曾孙之美材，年十八，通经术，行安而节和。光然之，因白太后，立为昭帝嗣，是为宣帝，立许氏为后。初年，霍光秉政，天下称治。光夫人显，欲贵其少女成君，会许后怀孕而病，女医淳于衍者，入侍疾。显谓衍曰：“将军素爱成君，今皇后当娩身，若投毒药去之，成君即为后矣。事成，富贵共之。”遂合药丸以饮后。后曰：“我头岑岑，药中得无有毒药？”对曰：“无有。”遂加烦懑而崩。会有人告诸医侍疾无状者，皆收系诏狱。显恐甚，即具语光，曰：“既失计为之，毋令吏急衍。”光大惊，欲自发举，不忍，奏上，光署衍勿论，显因劝光纳其女入宫，遂以为后。及光卒，上始亲政。霍显及霍禹、霍山、霍云，日见侵削，数相对哭泣。谋令太后置酒，召丞相平恩侯以下斩之，废天子而立禹。事露，云、山、明友自杀，禹腰斩，显及诸女昆弟皆弃市。与霍氏相连坐，诛灭者数十家。皇后霍氏废，封告者为列侯。帝之少也，实赖丙吉而生，而吉绝口不道前恩。会掖庭宫婢，自陈尝有阿保之功，词引使者，丙吉如状，上亲见问，然后知丙吉有旧恩，而吉终不言。上大贤之，封张贺子、彭祖及丙吉等皆为列侯。宣帝励精图治，赏罚必信，综核名实，政平讼理，吏称其职，民安其业，郡县久于其任。用赵充国为将，而羌虏平，匈奴呼韩邪单于来朝，而边患息。以朱邑、龚遂、尹翁归、黄霸、张敞等为太守，而汉世良吏于此为盛。惜以赵广汉之廉明，盖宽饶之清直，韩延寿之恩信，杨恽之廉洁，而不免于见杀，则上用申韩之刻也。皇太子仁柔好儒，见上多用文法吏，以刑名绳下，尝侍宴，从容言：“陛下宜用儒生。”帝作色曰：“汉家自有制度，俗儒不达时务，好是古而非今，使人眩于名实，不知所守，何足委任！”乃叹曰：“乱我家者，太子也。”以太子出于许后，故得不废。帝寝疾，以史高、萧望之、周堪受遗诏辅政。上在位二十五年崩。太子奭即位，是为元帝，立婕妤王氏为皇后。初，宣帝时，皇太子奭所幸司马良娣病死，太子忽忽不乐，帝令王皇后择后宫家人子，得元城王政君，送太子宫。政君，故绣衣御史王贺之孙女也。是岁生成帝骜，至是立为后，骜为太子，而王莽之祸始此。元帝牵制文义，优柔不断。时萧望之、周堪与刘更生及侍中金敞等同心辅政，宦者宏恭、石显忌之，奏望之、堪、更生朋党相称着，欲以专擅权势，请召致廷尉。上不省，召致廷尉为送狱，可其奏。后上召堪、更生，左右对曰：“系狱。”帝大惊，令出视事，恭、显等复谗之，竟罢免。上器重萧望之不已，欲以为相，恭、显等谗之，复召下狱，望之自杀。元帝不食，涕泣，哀动左右，然终无如显等何。是岁恭卒，遂以显为中书令。时京房学《易》于焦延寿，屡言灾异有验，天子悦之。尝晏见，与上语，微言石显之乱天下。上曰：“已谕。”显知而谗之，遂下京房狱，坐弃市，妻子徙边。匈奴郅支单于杀汉使者，西走康居。西域副校尉陈汤，矫制发兵，与都护甘延寿袭击匈奴郅支单于于康居，斩之，传首京师。匈奴呼韩邪单于闻郅支既诛，且喜且惧。入朝，自言愿婿汉氏以自亲。上以后宫良家子王嫱字昭君赐之。单于称谢归，号昭君为宁胡阏氏。甘延寿、陈汤至京师，将论功行赏，石显加以矫制擅兴师之罪。刘向上书力辩，乃赦其罪而录其功。上在位十六年崩，太子骛立，是为成帝。以皇后王氏为太后，以元舅王凤为大司马大将军。石显有罪免官，归故里。道死。帝以许广汉之侄女为后，与班婕妤并有宠。班婕妤至贤，常辅上以正。<br><br>后上过阳阿主家，悦歌舞妓女赵飞燕，召入宫。大幸。女弟合德复召入，姿性尤醲粹，姊妹俱为婕妤，贵倾后宫。谮告许后、班婕妤诅咒上。许后坐废，考问班婕妤。对曰：“妾闻死生有命，富贵在天，修正尚未蒙福，为邪将欲何望？使鬼神有知，不受不臣之诉，如其无知，诉之何益？”上善其对，赦之。班婕妤恐久见危，乃求供养太后于长信宫。帝许之，遂立赵飞燕为后，合德为昭仪。帝内惑于淫后妖妃，外制于外家奸佞，政事皆决于王凤。王凤卒，以王音为大司马秉政。音卒，以王商为大司马秉政。商卒，以王根为大司马秉政。王根以病免，遂以王莽为大司马秉政。时有大风如血，又有两月相承，岷山崩，壅江三日，江水竭之异。莽欲名誉昭著，愈折芦为俭约，赏赐邑钱，悉以享士。刘向屡为上言之，上不能用。帝素强无疾，以赵合德淫之无度而崩，在位二十六年。皇太后诏王莽杂治皇帝起居病状，赵昭仪自杀，寻废皇后为庶人，后亦自杀。上无嗣，以元帝之孙、定陶王之子欣入继为嗣，是为哀帝。追尊定陶共王为定陶共皇，尊定陶王太后傅氏曰定陶共太后，尊生母丁姬曰定陶共皇后，立傅太后从侄女傅氏为后。封丁明、傅晏皆为列侯，俱官拜大司马，掌朝政。遣新都侯王莽，罢官就国。<br><br>侍中董贤，年少美丽，得幸于帝，赏赐巨万，封高安侯，贵震朝廷。贤妻及贤妹皆有美色，帝诏贤妻，得通籍入宫，又召贤妹为昭仪，夫妻兄妹并宠，言无不听，至有法尧禅舜之语。<br><br>丞相孔光等趋承拜谒，而权与人主侔矣。帝欲收揽大权，屡诛大臣，然内制于太后，外宠于董贤，信谗疾忠，汉业遂衰。在位六年崩。无嗣，太皇太后王政君召新都侯莽佐理丧事。收董贤印绶，罢归第，即日与妻皆自杀，家属徙合浦。太皇太后以王莽为大司马，领尚书事，迎元帝庶孙、中山王箕之子衍即位，是为平帝。太师孔光、大司徒马宫等盛称莽功德比周公，于是群臣咸颂莽功德，号为安汉公。帝聘安汉公莽女为后，莽长子宇劝莽归政。帝外家卫氏私与卫宝通书，事露，莽杀其子宇，尽灭中山王后家卫氏。又杀敬武公主，及泛乡侯何武，故司隶鲍宣等数百人，海内大震。以安汉公莽为宰衡，加新息、召陵二县，及新野田，伪辞不受，加九锡。时帝益壮，以母家卫氏为莽所害，常不悦。莽因腊日上椒酒，置毒酒中。帝有疾，莽作策命于泰峙，愿以身代，藏策金滕，置于殿前，敕诸公莫敢言。帝在位五年，为王莽所弒而崩，寿十四岁。前辉光郡谢嚣，奏武功长孟通浚井得白石，上圆下方，有丹书曰：“安汉公莽为皇帝。”于是群臣奏太后，请安汉公践位，谓之摄皇帝。太后不可，太保王舜谓太后曰：“事已如此，无可奈何。”太后力不能制，诏曰：“可。”莽遂南面朝群臣，郊祀天地，赞曰假皇帝。平帝无子，莽立宣帝玄孙广成侯勋之子婴为皇太子，年方二岁，号曰孺子。安众侯刘崇与相张绍起兵讨莽，从者数百人，进攻宛，不克，死之。东郡太守翟义与都尉刘宇、陈丰等举兵西，诛不当摄位者，立宗室子孙严乡侯刘信为天子，移檄郡国，众十余万。莽闻之，惶惧不能食，乃使王邑等击义。莽曰：“昔周公摄政，而管蔡挟禄父以叛。今翟义亦挟刘信而作乱，自古圣人犹惧此，况臣莽之斗筲乎。”<br><br>群臣皆曰：“不遭此变，不彰圣德。”莽依周公作大诰，谕天下以反位孺子之意，于是吏民攻义，破之。义战死，信逃亡。三辅豪杰赵朋、霍鸿起兵应翟义，王级等击灭之，诸县悉平。莽自谓威德日盛，大获天人之助，遂谋即真矣。梓潼人袁章游于长安，素无行，作铜匮以献，署其一曰天帝行玺，其一曰赤帝玺，谓上帝与高祖传位于莽也。莽遂即真天子位，定号曰新，自称新皇帝。时孺子未立，玺藏太后长乐宫处。莽使人请玺于太后。太后不肯与，怒骂之曰：“汝属父子宗族，蒙汉家力，富贵累世，既无以报受人孤寄，乘时利便夺取其国，不顾恩义，天下岂有汝兄弟耶？我汉家老寡妇，旦暮且死，欲与此玺俱葬。<br><br>何能与汝！”舜谓太后曰：“莽必欲得传国玺，太后能终不与耶？”太后恐莽胁之，乃出玺投之地曰：“我老且死，今知汝兄弟灭族也。”莽更号太皇太后为新室文母太皇太后。废孺子为定安公，孝平皇后为定安太后。孺子未立，在虚位三年。西汉凡十三帝二主，起高祖乙未，终孺子婴戊辰，共二百一十四年，为王莽所篡。徐乡侯刘快起兵讨莽，不克，死之。东汉光武建武元年，平陵人方望等起兵，立孺子婴为天子，淮南王遣将击斩之，此是后话，且听下回分解。