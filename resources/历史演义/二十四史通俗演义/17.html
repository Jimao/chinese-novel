词曰：飒飒西风渭水，萧萧落叶长安。英雄回首北邙山，虎斗龙争过眼。闲看坝桥烟柳，凄凉露冷风寒。断蝉声里倚阑干，不觉斜阳又晚。<br><br>却说东汉光武崩，太子庄立，是为明帝。立马援之女贵人马氏为皇后。后好读书，尚谦肃，为汉室贤后。明帝幸辟雍，行大射礼。又行养老礼，以李躬为三老，桓荣为五更，礼毕，引桓荣及弟子升堂，上自为辩说，诸儒执经问难于前，冠带缙绅之人环桥而观，听者盖亿万计。诣孔子室，亲御讲堂，命皇太子诸王说经，匈奴亦遣子入学。帝闻西域有神，其名曰佛，因遣使至天竺，求其道，得其书。及沙门以来，一时王公贵人，独帝弟楚王英最先好之。英，光武第六子也，后以谋反自杀，穷治党羽至数千人。耿秉数请击匈奴，帝从之，令秉与窦固等分道并出，伐匈奴，固独有功。固使假司马班超与从事郭恂，俱使西域。超行至鄯善，鄯善王广奉诏，礼敬甚备，后忽懈怠，超谓其官属曰：“此必有北虏使来，明者睹于未萌，况已着耶？”<br><br>乃会其吏士三十六人，曰：“不入虎穴，不得虎子。”因夜以攻虏使营，斩其使及从者三十级，余众百许人悉烧死。明日乃还，召鄯善王广以虏首示之，一国震怖，广叩首愿属汉无二心，遂纳子为质。还白窦固，固大喜，具上超功，上以超为军司马，令叙前功。固复使超使于寘，其王广德降，于是诸国皆遣子人侍。西域与汉绝六十五载，至是复通焉。窦固、耿秉击西域，平车师，复奏置西域都尉，及戊己校尉。益州刺吏朱黼，宣示汉威，德怀远夷，自汶山以西，前代所未至，正朔所未加，白狼、盘木等百余国，皆举首称臣奉贡，白狼王唐菆作诗三章，歌颂汉德，黼使译而献之。明帝遵奉建武制度，无所变更，后妃之家不得封侯与政。馆陶公主为子求郎，而不许，乃赐钱十万，谓群臣曰，“官上应列宿，出宰百里，苟非其人，则民受其殃，何可滥也。”是以吏得其人，民乐其业，远近畏服，户口滋殖焉。在位十三年崩，太子煜立，是为章帝。章帝继明帝察之后，承之以宽大，奉承太后，尽心孝道，轻傜薄赋，与民休息，体之以忠恕，文之以礼乐；谓之慈祥长者，为东汉贤君，不亦宜乎！然因窦后之谮而废太子，知后兄窦宪之恶，而不能罪，所少年略近优柔耳。在位十三年崩，太子肇立，是为和帝。<br><br>和帝年方十岁，窦太后临朝，窦宪当权用事。都乡侯刘畅，齐虎王刘演之孙也，来吊国忧，太后数召见之。窦宪惧畅分宫省之礼，遣客杀之，而归罪于畅弟刚。尚书韩棱以为贼在京师，不宜舍近求远。何敞请独奏案之，具得其实。太后怒，窦宪惧诛，因自求北击匈奴以赎罪。时北匈奴饥乱，太后从之。<br><br>窦宪将行，公卿诣朝堂，上书谏，以为匈奴不犯边塞，无故劳师远伐，损费国用，非社稷计。袁安、任隗免冠固争，前后十上章，众皆危惧。安、隗正色自若。太后终听宪言，遣窦宪、耿秉将精兵万余，与北单于战于稽落山，大破之，降者前后八十一部，二十余万人。宪秉出塞三千余里，登燕然山，命中护军班固刻石勒功，纪汉威德而还。窦宪以北匈奴微弱，遂欲灭之，遣耿夔、任尚围于金微山，大破之，出塞五千余里而还，自汉出师所未尝至也。窦宪既立大功，威名益盛，父子兄弟充满朝廷，专权谋逆。帝以朝臣上下莫不附宪，独中常侍郑众谨敏有心机，遂与众定计诛宪。帝以太后故，不欲明诛宪，迫令自杀；班周似宪之宾客收捕，死狱中。固尝着《汉书》，尚未就。诏固女弟曹寿之妻昭踵而成之，所谓曹大家也。初，梁贵人为窦后所谮，废死，宫省事秘，莫有知帝为深氏出者。及至窦太后崩，舞阴公主子梁邑奏记三府太尉张酺言状，帝感动良久，会贵人姊上书自讼，乃知贵人枉死之状。三公请贬窦太后尊号，不宜合葬先帝。帝手诏曰：“窦氏虽不遵法度，而太后常自减损，朕奉事十年，深惟大义。《礼》曰：臣子无贬尊上之文。恩不忍离，义不忍亏，其勿复议。”乃追尊母梁贵人为皇太后，封梁竦子三人为侯，竦之孙商二女俱为后梁氏自此盛矣。立邓禹女孙贵人邓氏为皇后，后性孝友，好读书，选入宫为贵人，恭肃小心，动有法度，虽宫人隶役，皆加恩惜，帝深嘉之。及为皇后，俭约谦逊，帝每欲官爵邓氏，后辄哀请退让，故兄骘终帝之世，不过中郎将。孝和幼冲即位，年十四岁，即能诛锄窦宪，自是大柄在手，威权不失。尊信儒术，友爱兄弟，优礼贤者，克纳嘉言，四夷希侵，中国绥靖，方之章帝，实为过之。在位十七年崩。长子有痼疾，少于隆始生百余日，迎立为太子，即位，是为殇帝。邓太后临朝，帝在位一年崩，太后迎立清河王庆之子佑入即位，是为安帝，太后犹临朝。夏旱，太后亲录囚徒。洛阳有囚，实未杀人，而被拷，自诬服，羸困与见，畏吏不敢言，将去，举头若欲自诉。太后呼还，问状，具得枉实，即收令抵罪。行未还宫，澍雨大降。<br><br>立贵人阎氏为皇后。皇太后邓氏崩，帝始亲政。<br><br>帝少称聪颖，故邓太后迎之。及长，多不德，不当太后意，故久不还政。时中常侍樊丰、刘安、陈达，及帝乳母王圣、圣女伯荣，煽动内外，竟为侈虐，出入宫掖，互通奸贿。司徒杨震上书切谏，帝不听，封王圣为野王君，太子保为济阴王。帝南巡，崩于叶，在位十九年。阎后与阎显等谋。济阴王保在内，恐公卿立之，乃伪云帝疾甚，徒御卧车驰归，四日至洛阳，乃发丧。阎后临朝，欲久专权，贪立幼子，与阎显等定策禁中，迎济北惠王子北乡侯懿为嗣，即皇帝位。济阴王保以废黜不得上殿，亲临梓宫，悲号不食，内外群臣莫不哀之。北乡侯懿立数月而崩，中常侍孙程、王康等十九人聚谋于阳德殿，迎故太子济阴王保即皇帝位，是为顺帝。时年十二，收阎显下狱诛之，迁太后于离宫，封孙程等皆为列侯，是为十九侯。帝朝太后于东宫，皇太后阎氏崩。帝生母李氏葬城北，帝初不知，至是左右白之，感悟悲泣，亲到葬所，更以礼殡葬恭陵北。帝征用处士樊英、杨厚等，天下想望其丰彩。又李固、黄琼相继登用，虞栩、左雄直言时闻。立梁商之女梁贵人为后，虽以德进，梁商颇贤。商卒，而商之子梁异专权，实自此始。帝德十九之立己，而又恨阉宦之弄权，虽无甚失德，汉祚实由是而衰矣。帝遣杜乔、张纲等，分生州郡，表贤良，除贪污。乔等各之部，张纲独埋其车轮于洛阳都亭，曰：“豺狼当道，安问狐狸？”<br><br>遂劾奏大将军梁冀及其弟河南尹梁不疑无君之心十五事，京师震悚。帝虽知纲言直，而不能用。梁冀恨张纲，思有以中伤之。<br><br>时广陵贼张婴寇乱扬、徐间，积十余年，二千石不能制，冀乃以纲为广陵太守。前二千石率多求兵马自卫，纲独单车就职，既到，径诣娶垒门。婴大惊，遂走闭垒。纲于门外罢遣吏兵，只留所亲者十余人，以书谕婴，请与相见。婴见纲至诚，乃出拜谒，延置上座。纲谕之曰：“前二千石多肆贪暴，故致公等怀愤相聚，二千石信有罪矣。然公等所为，亦非义也。今主上仁圣，欲以文德服叛人，故遣太守来，今诚转祸为福之时也。”婴闻，泣下曰：“荒裔愚民，不能自通朝廷，不堪侵枉，乃相聚偷生，若鱼游釜中，知不可久。今闻明府之言，乃婴等更生之辰也。”乃辞还营。明日，率所部万余人归降。纲单车入婴垒，置酒为乐，散遣部众，南州安然。论功当封，冀遏之。纲在部一岁卒，婴等五百人，为之制服行丧，送到犍为，负土成坟而去。帝在位十九年崩，太子炳立，时方二岁，梁太后临朝，是为冲帝，在们一年崩。<br><br>时清河王蒜、渤海孝王子缵，皆章帝公孙。蒜为人凝重，运止有法度，公卿皆归为心焉。而缵年八岁，李固谓梁冀曰：“立帝宜择年长有德、可亲任政事者。愿将军详审之。”冀不从，与太后定策禁中，迎缵入南宫，即皇帝位，是为质帝。太后委政宰辅，李固所言，太后多从之，黄门宦官为恶者，一皆斥退，天下咸望治平。而梁冀深忌嫉之。帝少而慧聪，尝因朝会，目梁冀曰：“此跋扈将军也！”冀深恶之，使左右置毒于煮饼以进。帝苦烦甚，召李固，固入前问，帝曰：“食煮饼腹闷，得水尚可活。”冀曰：“恐吐，不可饮水。”语未绝而崩，在位一年。固伏尸号哭，推罪于侍医，议立嗣。李固、杜乔欲立清河王蒜。冀白太后，策免固，迎章帝曾孙蠡吾侯志入南宫即位，是为桓帝，时年十五，太后犹临朝听政。立太后之妹梁氏为后京师地震，杜乔以灾异策免，会清河刘文等谋立清河王蒜，事觉，蒜坐徙贬自杀。梁冀因诬李固、杜乔与文等交通。<br><br>太后素知乔忠，不允。冀遂收固下狱，死于狱中。冀使人胁杜乔曰：“早自引决，妻子可得全。”乔不肯，遂收系之，亦死狱中。四年正月，太后归政于帝，二月崩。至十年七月，皇后梁氏崩。八月，大将军梁冀伏诛。冀一门前后七侯、三后、六贵人、二大将军，夫人女食邑称君者七人，尚公主者三人，其为卿将尹校者五十七人，冀专擅威柄二十年，天子拱手，不得与政，学不平之。又遣客刺杀议郎邴尊，并欲杀尊妻母宣。宣以女猛在宫为贵人，驰白帝。帝大怒，呼中常侍单超、徐璜，黄门令贝瑷，小黄门左悺、唐衡，定计诛之。瑷等请剑戟士千余人，共围冀第，收大将军印绶，冀与妻孙寿皆自杀。悉收梁氏、孙氏，无少长皆弃市，宾客故吏免黜者三百余人，百姓莫不称快。收冀财货，合三十余万万，以充王府之用，减天下税租之半；散其苑囿，以业穷民；封单超、徐璜等为列侯，世谓之五侯。梁冀新诛，用黄琼、陈蕃，琼辟范滂，蕃辟徐穉等，而海内翕然望治。立贵人窦氏为皇后，乃窦融之玄孙窦武女也。<br><br>时太学诸生三万人，郭泰及颍川贾彪为之冠，与李膺、陈蕃、王畅更相褒重，于是中外承风，兑以臧否相尚，自公卿以下，莫不畏其贬议，屣履到门。河南张成善风角，推占当赦，教子杀人。司隶李膺督促收捕，既而逢宥获免，膺愈怀愤疾。<br><br>竟案杀之。张成素以方技交通宦官，帝亦颇信其占，宦官教成子弟牢修告膺等养太学游士，交结诸郡生徒，互相驱驰，共为部党，诽讪朝廷，疑乱风俗。于是天子震怒。班卞郡国收捕党人，布告天下，使同忿疾，案经三府，大尉陈蕃却之曰：“今所案者，皆海内人誉，忧国忠公之臣，此等犹将十世宥也，岂有罪名不彰，而致收掠者乎？”不肯平署。帝愈怒，遂下膺等于黄门北寺狱。其辞所连及，杜密、陈翔、陈实、范滂之徒二百余人，或逃遁不获，皆悬金购募，使者四出相望，陈实日：“吾不就狱，众无所恃。”乃自往请囚。范滂至狱，狱吏谓曰：“凡坐系者，皆祭臯陶。”滂曰：“臯陶古之直臣，知滂无罪，将理之于帝，如其有罪，祭之何益？”陈蕃上书极谏，帝讳其言切，托言蕃辟召非其人，策免之。陈蕃既免，朝廷震栗，莫敢复为党人言者。贾彪曰：“吾不西行，大祸不解。”乃入洛阳，说窦武、霍谞等，使讼之。窦武上疏极谏，霍谞为之表情，帝意稍解，使中常侍主甫就狱讯党人。范滂等皆三木囊头，暴限阶下，甫以次辩，语曰：“卿等更相拔举，迭为唇齿，其意何如？”滂曰：“见善如不及，见恶如探汤。滂欲使善善同其清，恶恶同其污，惟王政之所愿闻，不知更以为党。古之修善，自求多福，今之修善，身陷大戮。身死之日，愿埋滂于首阳山侧，上不负皇天，下不愧夷齐。”甫愍然，为之改容，乃得并解桎梏。李膺等又多引宦官子弟，宦官惧，请帝以天时宜赦，乃赦天下党人二百余人，放归田里，书名三府，禁锢终身。<br><br>桓帝在位二十一年崩，无子，窦后与窦武求宗室贤者。侍御史刘儵以章帝玄孙、渎亭侯苌之子宠对。武白窦后，迎立之，是为灵帝，时年十二岁，窦太后临朝。初，窦太后之立，陈蕃有力焉，及临朝，政无大小，皆委于蕃，蕃与窦武同心戮力以奖王室，征天下名贤，李膺、杜密、尹勋、刘瑜等皆列朝廷，天下之士莫不延颈想望太平。而中常侍曹节、王甫等共相朋结，谄事太后。太后信之，蕃、武疾焉。会有日食之变，蕃谓武曰：“昔萧望之困于一石显，况今石显数十辈乎。可因日食，罢斥宦官，以塞天变。”武乃白太后，请诛曹节等，太后犹豫未忍，曹节召尚书，胁使作诏板，拜王甫为黄门令，持节捕收武等。<br><br>陈蕃闻难，将官属诸生八十余人，并拔刀，突入尚书门，攘臂呼曰：“大将军忠以卫国，黄门反逆，何云安氏不道耶？”王甫使剑士收蕃，送北寺狱，即日杀之。时张奂征还，节等以奂新至，不知本谋，矫制使奂率五营士讨武。甫将千余人，出与奂合，围武，武自杀。遂迁太后于南宫，张奂迁大司农，封侯。<br><br>奂深病为节等所卖，固辞不受，于是群小得志，士大夫皆丧气。<br><br>宦官深恶李膺等，复申党人之禁，侯览怨张俭尤甚，诏捕俭及李膺、杜密、朱寓、荀昱、翟超、刘儒、范滂等，请下州郡考治。时上年十四，问曹节曰：“何以谓之钩党？”对曰：“钩党者，即党人也。”上日：“党人何恶，而欲诛之？”对曰：“欲为不轨。”上曰：“不轨欲何如？”对曰：“欲图社稷。”上乃可其奏。或谓膺曰：“可去矣？”对曰：“事不辞难，罪不逃刑，臣之节也。吾年已六十，死生有命，去将安之？”乃诣诏狱，考死。汝南督邮吴道，受诏捕范滂，至征羌，抱诏书闭傅舍，伏牀而泣，一县不知所为。滂闻之，曰：“必为我也。”即自诣狱。县令郭揖大惊，出解印绶，引与俱亡，曰：“天下大矣，子何为在此？”滂曰：“滂死则祸已，何敢以罪累君，及令老母流离乎？”其母就与之诀曰：“汝今与李、杜齐名，死亦何恨，既有令名，复求寿考，可兼得乎？”滂跪受教，再拜而辞，凡党人死者百余人，妻子皆徙边，天下豪杰及儒学有行义者，宦官一切指为党人，其死徙废禁者，又六七百人。郭泰闻党人之死，私为之恸曰：“《诗》云：‘人之云亡，邦国殄瘁。’汉室灭矣。但未知瞻鸟爰止于谁之屋矣？”泰虽好臧否人物，而不为危言激论，故能处浊世而祸不及焉。张俭亡命，望门投止，所在重其名，莫不破家相容。夏馥闻之，叹曰：“孽自己作，空污良善，一人逃死，祸及万家，何以生为？”乃自剪须变形，入林虑山中，隐姓名为治家佣，人无知者，党禁未解而卒。及党禁解，张俭仍还乡里。<br><br>初，申屠蟠见范滂等非讦朝政，叹曰：“昔战国之时，处士横议，列国之王至为护拥，先驱，卒有焚书坑儒之祸。”乃绝迹于梁、砀之间，因树为屋，自同佣人。二年，滂等果罹党锢之祸，惟蟠超然无事。初，中常侍张让父死，归葬颍川，虽一郡毕至，而名士无往者，让耻之。陈实独往吊焉。及诛党人，让以实故，多所全宥。立贵人何氏为皇后。后本南阳屠家，以色选入掖庭，生皇子辨，欲立之，征其兄何进为侍中。后王美人生皇子协，后鸠杀美人。帝怒，欲废后。中官固请，乃止。<br><br>开西邸卖官，二千石二千万，四百石四百万，其县令随县份之大小为贵贱。又令左右卖公卿，公千万，卿五百万。时有青蛇见于御座上，又雌鸡化为雄，又有黑气堕温德殿庭中，气如龙，长十余丈，青虹见玉堂殿庭中。<br><br>巨鹿张角，奉祀黄老，以妖术教授，咒符水以治病，众共神之，徒众数十万，置为三十六方，名立渠帅，讹言：“苍天已死，黄天当立，岁在甲子，天下大吉。”以中常侍封谞、徐奉为内应，约以三月五日，内外俱起。角弟子唐周上书告之，诏捕角等。角敕诸方俱起，皆着黄巾为识，旬月之间，天下响应，京师震动。帝召群臣会议，北地太守皇甫嵩，以为宜开党禁。中常侍吕强亦曰：“党锢之积，人心怨愤，若不赦宥，转与张角谋，为变滋大。”而从之，乃赦天下党人。张让谮吕强“与党人共议朝廷，数读《霍光传》。”强自杀。遣中郎将卢植讨张角，皇甫嵩、朱隽讨颍川黄巾。朱隽与贼战败，会骑都尉曹操适至，嵩、曹与朱隽合军，更与贼战，大破之。时汝南许劭，好核论人物。操往造劭而问之，劭曰：“子治世之能臣，乱世之奸雄也。”操大笑而去。卢植破举角，随当拔之，宦官诬植抵罪，诏皇甫嵩讨角，嵩与角弟梁战，大破之，斩梁。角先以病死，剖腹戮尸，传首京师。<br><br>帝在位二十三年崩，皇子辨立，是为献帝。何太后临朝，封皇子协为陈留王。中军校尉袁绍，劝何进悉诛诸宦官，进白太后，太后不听。绍又为画策，多召四方猛将，使并引兵向京城，以胁太后。进然之。主簿陈琳谏曰：“此事但可速发，行权立断，则天人顺之，若召外兵，则大兵聚会，强者为雄，只为乱阶耳！”不听，典军校尉曹操闻而笑曰：“宦官之祸，古今有之，但人主不当假之权宠耳。若治其罪，当诛元恶，一狱吏足矣。何至纷纷召外兵乎？欲尽诛之，事必宣露，吾见其败也？”何进召并州牧董卓，使将兵诣京师，卓实时就道，上书曰：“中常侍张让等，幸承恩宠，浊乱海内，臣辄呜钟鼓如洛阳，请收让等，以清奸秽。”卓故意迟延不至，进为中常侍张让等矫诏所杀。袁绍闻进被害，乃勒兵捕诸宦者，无少长皆杀之。张让困迫，遂将帝与陈留王协出谷门，让等见捕之急，悉投河而死。帝独乘一马，从雒舍南行，失传国玉玺。董卓闻乱急至，闻帝在北，迎于北邙阪下。卓与帝语，语不分明，乃更与陈留王语，语言明白，卓大喜，以王为贤，有废立之意。袁绍不可，卓按剑叱绍曰：“竖子敢然，天下事，岂不在我？”绍遂出奔冀州。<br><br>卓废少帝为宏农王，奉陈留王协即位，是为献帝。遂弒太后何氏，又弒宏农王。初，蔡邕因宦官之祸，亡命江海，积十二年，卓闻其名而辞之，称疾不就，卓怒詈曰：“我能族人。”<br><br>邕惧而应命，至则署为祭酒，甚见敬重，三日之间，周历三台，迁为侍中。董卓自为太尉，加节钺虎贲，吏封郿侯，又自为相国，赞拜不名，入朝不趋，剑履上殿。董卓购求袁绍甚急。袁术奔南阳，曹操变姓名，间行东归，至陈留，散财。合兵，得五千人，关东起兵讨卓，推袁绍为盟主。绍自号车骑将军，与河内太守王匡屯河内，曹操屯酸枣，袁术屯鲁阳，众各数万。<br><br>董卓以山东兵盛，欲迁都以避之，遂烧焚宗庙宫府，劫迁天子，弃洛阳，车驾入长安。初，灵帝时，会稽妖贼许生作乱，起句东，即今宁波府，称阳明皇帝。吴郡富春人孙坚，字文台，少为县吏。召募精勇，助州郡讨平之，又助朱隽讨黄巾有功，屡官至参军。又长沙贼区星作乱，拜孙坚为长沙太守，讨平之，封乌程侯，至是亦起兵讨董卓。至南阳，众已数万人，前到鲁阳，与袁术合兵，术由是得据南阳，表坚为破虏将军。孙坚进屯阳城，与董卓战，大破之。坚进至洛阳，扫除陵庙，祠以太牢，得传国玺于城南甄宫井中，分兵追卓，卓奔长安，坚遂军鲁阳。时关东州郡，务相兼并，袁绍、袁术亦白离贰，术遣孙坚击董卓未返，绍遣周昂袭夺坚阳城，坚叹曰：“同举义兵，以救社稷，逆贼未破，而各自若此，吾其谁与戮力乎？”引兵击昂，走之，袁术遣公孙越助坚攻昂，越为流矢所中而死。公孙瓒怒曰：“予弟死，祸起于绍。”遂出军屯盘河，数绍罪恶，进兵攻之，冀州诸城多叛从瓒。<br><br>北直涿郡刘备，字玄德，景帝子，中山靖王之后也。少孤贫，以贩履为业？有大志，少语言，喜怒不形于色。尝与瓒同师事卢植，因往依瓒。至是，瓒使与其将田楷巡青州有功，因以为平原相。备少与河东关公，讳羽，字云长，涿郡张飞，字翼德，友善，以关公、张飞为别部司马，公统部曲。备与二人寝则同牀，恩若兄弟，而稠人广坐，则侍立终日，随备周旋，不避艰险。常山赵云为郡将，将兵诣瓒。刘备见而奇之，深加接纳，云遂从备至平原，为备主骑兵。刘表为荆州刺史，袁术使孙坚击表，表遣黄祖迎战，射坚杀之。<br><br>董卓凶恶日甚，选民间美女八百人为侍妾，车服僭拟天子。<br><br>司徒王允与司肃校尉黄琬、仆射士孙瑞密谋诛卓。中郎将吕布膂力过人，卓爱信之，拜为义子，出入护卫。王允有义女貂蝉，其颜色之美丽，冠绝一时，兼之聪明歌舞，巧会人意，而才更过之。允因设谋，以貂蝉先许吕布，后许董卓，竟送貂蝉归卓。<br><br>卓宠爱貂蝉，貂蝉复与布私，于中取事，使布与卓成仇隙。一日，吕布戏貂蝉于凤仪亭。卓见之，掷戟杀布，布避得免。允结布为内应。布曰：“如父子何？”允曰：“公自姓吕，本非骨肉，掷戟时，岂有父子情耶？”布遂许之。卓入朝，伏勇士于北掖门刺之，卓堕车，大呼：“吕布何在？”布曰：“有诏讨贼臣。”应声持矛刺卓，急斩之，出怀中诏板，令吏士曰：“诏讨卓耳，余皆不问。”吏士皆称万岁，百姓歌舞于道，暴卓尸于市。卓素肥，吏为火炷置卓脐中燃之，光达曙者数日。<br><br>卓既死，蔡邕在王允坐，闻之惊叹。允勃然怒曰：“董卓国之大贼，而君怀私恩，反相伤痛，岂欲共为逆耶？”即收付廷尉，遂死狱中。董卓部将李傕、郭汜、张济等，将兵在陕，遣使至长安求赦，王允不许。李傕、郭汜等举兵西向，收卓故部曲樊稠等，众至十余万，杀入长安城，收王允与黄琬杀之。<br><br>吕布自武关奔南阳，投袁术，术待之甚厚。士孙瑞归功不侯，故得免于难。李傕、郭汜争权，治兵相攻，傕迎帝幸其营，遂烧宫殿官府。杨奉、董承等将兵送乘舆东归，乘舆居荆棘中。<br><br>初，青州黄巾贼寇兖州，杀刺史刘岱。曹操部将陈宫谓操曰：“州今无主，而王命断绝，宫请说州中纲纪，明府往牧之，资之以收天下，此霸王之业也。”宫因说济北相鲍信等，迎东郡太守曹操并兖州刺史进击黄巾，悉降之，得精兵三十余万。杨奉、韩暹奉车驾弃长安，还洛阳。时州郡各自分据土地，朝廷政令不行。又洛阳宫室前为董卓焚烧，百官披荆棘，依墙壁间。<br><br>曹操在许，谋迎天子而未决，荀彧曰：“昔晋文纳周襄王而诸侯景从，汉高祖为义帝缟素而天下归心，诚因此时，奉主上以从人望，大顺也；秉至公以服天下，大略也；挟大义以致英贤，大德也。四方虽有逆节，其何能为？”操遣曹洪西迎天子而不得入，议郎董昭作操书，结杨奉，值董承患韩暹矜功肆恣，因潜召操。操至，诛有罪，赏有功，矜死节，封董承等十三人为列侯。曹操问计于董昭，昭曰：“此中诸将，人殊意异，今留匡弼，事势不便，惟有移驾幸许都，夫行非常之事者，乃有非常之功。愿将军熟思之。”操曰：“此孤本志也。”乃奉车驾东迁，始立宗庙社稷于许，自是政归曹氏，天子惟守位而已。其后遂分为三国。欲得其详，下回便见。