诗曰：<br><br>　　赌胜休嫌力不加，功名富贵眼前花。<br>　　千年田地八百主，守到如今有几家。<br><br>却说元朝初号蒙古，在女真之北。唐为蒙兀部，亦号蒙骨斯。其人劲悍善战，夜中能视。以鲛鱼皮为甲，可扦流矢。其先曰孛端义儿，母阿兰果火，生二子而寡居，夜寝，屡有光明照其腹，又生二子。既又有白光白天窗中入，化为金色神人，来趋卧榻，与交有孕，生孛端义儿，沉默寡言，人谓之痴皇帝。十传而至也速该，并吞诸部，势益盛大。攻塔塔儿部，获其部长铁木真，还而生子，因以铁木真名之。也速该死，铁木真嗣，善抚其众，深沉有大略，用兵如神。族人泰赤乌部，地广民众，而无纪律，其下谋曰：“铁木真衣人以己衣，乘人以己马，真吾主也。”相帅归之。未几，塔塔儿部叛金，铁木真自斡难河帅众会金师灭之。金以为察兀秃鲁，犹中国之招讨使也。铁木真以乃蛮部强盛，事之甚谨，乃蛮反侵掠之。铁木真攻乃蛮，大败之，益以强盛，诸部皆慕义来降。于是大会诸部于斡难河之源，建九脖白旗，群臣上尊号曰成吉思皇帝，遂灭乃蛮国，复灭西域之国四十。灭回回国，其主走死。蒙古主遂进，次于印度国之铁门关。侍卫见一兽，鹿形马尾，绿色而独角，能为人言，谓之曰：“汝主宜早还。”蒙古主怪之，以问耶律楚材，楚材对曰：“此兽名角端，日行一万八千里，解四夷语，是恶杀之象。今大军征西已四年，盖上天恶杀，遣之以告陛下。愿承天心，宥此数国人命，实陛下无疆之福。”蒙古主即日班师，大掠忻都而还，遂灭西夏。<br><br>先是金主遣卫王允济往靖州，受铁木真之贡。允济奇其状貌，归言于金主，请以事除之。金主不许，铁木真闻而憾之。<br><br>及允济嗣为金主，因大兴师伐金，遂大败金而取其土地之半。<br><br>其所用之臣木华黎，雄勇善谋，与博尔木、博儿忽、赤老温，俱忠勇善战，谓之“四杰”.然并中原之功，木华黎为第一。<br><br>蒙古太祖铁木真伐金，殂于六盘山，在位二十二年，寿六十六岁。少于拖雷监国。蒙古主临死，谓左右曰：“金精兵在潼关，南踞连山，北拒大河，难以遽破。若假道于宋，宋金世仇，必能许我，则下兵唐邓，直捣大梁。金急，必征兵潼关，千里赴援，人疲马乏，至弗能战，破之必矣。”言讫而终。<br><br>第三子窝阔台自霍博之地，来会太祖之丧。耶律楚材以太祖遗诏，召诸王毕会，请监国拖雷奉窝阔台即位，是为太宗。<br><br>有宽宏大量，信任贤臣耶律楚材，量时度力，事无过举；华夏殷富，庶民乐业，行旅不赉粮，时称治平。约宋灭金，国势愈昌焉。在位十三年殂。遗命以孙失列门为嗣，第六后乃马真氏不从，遂临朝称制。耶律楚材劝之遵遗诏。勿听。幸臣典都刺合蛮专权，楚材忧愤成疾而卒。乃马真氏临朝四年，乃会诸王百官，议立太宗长子贵由，即乃马真氏子也。乃即位于汪吉宿灭秃里之地，是为定宗。朝政犹出于后。时国内大阜，人不聊生。诸生各部，各遣使四出，征求财货宝物，驿骑络绎，民力益困。定宗在位二年殂，皇后斡兀立海迷失抱太宗之孙、曲出之子失列门听政称制，凡三年，诸王大臣皆不服。诸王末哥及大将兀良合台等，共推拖雷长子蒙哥即位，是为宪宗。追尊父拖雷为睿宗。失列门不服，宪宗取首谋者诛之，由是始定。<br><br>自太宗以来，君臣擅横，政出多门。宪宗凡有诏令，必亲为之，罢不急之役，严军律以安民，政始归一。命弟忽必烈总治汉地民户事，开府金莲川。忽必烈遣赵壁召姚枢。枢至，见太弟才有可为，乃为书数千言上之，由是相得，动必见询。姚枢请任杨惟中、史天泽等，屯用积谷，练兵守险，国益治强。以廉希宪为京兆宣抚使，希宪抑强扶弱，摘伏摧奸，境内大安。<br><br>忽必烈召僧海云，海云召僧刘秉忠与俱，及入见，应对称旨，忽必烈大爱之，凡有谋议征伐皆咨焉。宪宗在位九年，大举伐宋，遣太弟忽必烈攻江南路，自引兵攻蜀路，围宋合州城，遂殂于合州城下，众解围北还。忽必烈攻鄂州，闻讣，欲引还。<br><br>会宋贾似道请称臣纳币以和，遂班师。似道遣兵杀其殿卒以为功。<br><br>忽必烈归而即位，是为元世祖，谥为圣德神功文武皇帝，改国号曰元。遣伯颜将兵二十万灭宋，并中国为一统，事见前回。又灭高丽、交趾、南诏、占城等国，从古幅员之广莫如元。惟征日本、瓜哇、八百媳妇，竟不能克。席仁明英武，屡立大功，连年用兵，统一区宇。文臣如许衡、姚枢、刘秉忠、史天泽等，谋漠庙堂；武将如伯颜、阿里、海涯、张宏范、董文炳等，攻城略地。大阐嘉猷，制礼作乐，民康物阜，其致治之盛，古今所希。惜其分天下人为十等，有七匠、八娼、九儒、十丐之目，又纵西僧杨琏真珈，发掘宋朝陵寝及诸宦家坟墓，听其到处奸淫妇女。又纵相臣阿合马专权恣横，病国害民。千户王着，因人心怨愤，矫制杀之。帝斩王着，乃始觉阿合马之奸，诛其子侄，籍没其家。又相桑哥，听其紊乱朝政，诬杀谏臣，病国害民，始终四年，乃因奉御官彻里极言其奸而后觉，籍没其家，财宝如内藏之半。又纵诸王公主驸马部曲，恣意扰害居民，奸淫妇女。又取民间美女入宫供御，有司采择，大为民害。<br><br>又于岁首元宵之日，不禁奸淫，军民化之，或相与易室而饮。<br><br>至于弟收兄妻，子丞父妾，上下相习，恬不为怪。其为政颇无男女之别，盖因蒙古习俗使然，而不能改。此则其所短也。<br><br>帝之初年，运粮于海，多为风浪所飘没，至是郭守敬开通惠河以运粮，即今之运河也。昔孔子宗支，从宋南渡，时故宋衍圣公孔洙寓居衙州，或言其为孔氏宗子，召赴阙，洙逊于居曲阜者。帝曰：“宁违荣而不违亲，真圣人后也。”以洙为国子祭酒。初，帝后弘吉刺氏甚贤，时时有所规益，早卒。后立其妹弘吉刺氏为后，因帝春秋高，颇与朝政焉。帝在位十九年而灭宋，后又十六年，前后共在位三十五年，寿八十岁，甲午正月崩于紫檀殿。帝太子真金，仁孝恭俭，优礼大臣，性喜读书，甚有贤行，早卒。皇孙铁木耳，时抚军北边，自军中来奔丧，至上都即位，是为成宗。追尊父真金为裕宗。帝承混一之后，垂拱而治，可谓善于守矣。末岁寝疾，内任宫闱，外委大臣，致贼时警，然皆随起随没，在位一十三年崩。太子德寿早卒，安西王阿难答与左丞相阿忽台等，潜谋推成宗后伯岳吾氏称制，已而辅之。<br>　<br>右丞相哈刺哈孙称疾，守宿掖门，密持其机，阳许之，夜遣人密启于爱育黎拔力八达曰：“怀宁王远，不能猝至，恐变生不测，当先事图之。”八达即言于太后，率卫士入内，诛阿忽台等，执安西王阿难答，遣使迎其兄怀宁王于北边。怀宁王海山，世祖太子真金之孙也。由北边至上都，废皇后伯岳吾氏居东安，杀之，遂即位，是为武宗。追尊其父答刺麻八刺为顺宗，尊母弘吉刺氏为皇太后，以母弟受育黎拔力八达为皇太子。帝当富有之业，慨然欲创治改法，故其封爵太盛，而遥授之官众；赐赉太隆，而应赏之恩薄；政失之宽，百姓艰食，盗贼充斥。西番僧之在上都者，强市民薪，民诉于李壁。璧方询其由，僧已率其党持挺突入公府，隔案引壁，发捽诸地，捶扑交下，拽归，闭诸空室，久乃得脱。奔诉于朝，僧竟遇赦免。未几，其徒龚柯等，与诸王合儿八刺妃争道，拉妃堕车殴之，语侵上，事闻，亦释不问。盖元人最重佛教，纵僧害民，甚至公然与后妃、公主、大臣妻女交欢，谓之舍身大布施。甚至明尚公主，封王。又西僧驰驿四出，假馆民舍，迫逐男子，奸污妇女，往返无度。<br><br>又时作佛事，每作佛事，则为赦令，凡杀人大盗，随犯随赦。<br><br>又作佛事，至一年，斋僧至万万，创造寺院，动以数十百万计。<br><br>凡奴仆弒主，妻妾弒夫者，俱可乞于僧而赦之。人犯有罪者，急走入佛寺，抱持佛脚，即释不问，遂度为僧。其富民多以钱乞获持玺书，依倚以欺贫民，侵占民田，强奸民妇，无所控诉。<br><br>又官无常俸，取给于公田，而实无田，俱分取于小民。凶恶者得以横行，良善者坐受其毙。积不能堪，以致其后英雄并起，以至于亡。<br><br>帝在位五年崩。弟皇太子爱育黎拔力八达即位，是为仁宗。<br><br>以脱虎脱等变乱旧章，流毒百姓，奸邪误国，择其尤者诛之，而罢黜其党羽。仁宗慈孝恭俭，通达儒术，爱养民力，一遵世祖之成宪，为元盛德守文之令主，在位十年崩。皇太子硕德八刺立，是为英宗。英宗天性至孝，仁宗不豫，焚香告天，泣愿身代。及嗣位，御大安阁，见太祖世祖遗衣皆缣素木棉，重加补缀，嗟叹良久。谓侍臣曰：“祖宗创业艰难，节俭如此，朕焉敢顷刻忘之。”其用法果于诛杀。初以铁木迭儿为相，怀私固宠，乘间肆毒，帝察其奸，以拜住代之。拜住辅君以正，知无不言。及铁木迭儿既死，罪恶日彰，帝乃命追削其官爵，籍没其家。御史大夫铁失等，以奸党不自安，乃生异谋。帝在位三年，秋八月，自上都南还，驻跸南坡。是夕，铁失与知枢密院事也先铁木耳诸王按梯不花等谋逆，以铁失所领阿速卫兵为外应，铁失先与前平章、赤斤铁木儿杀拜住，铁失直犯禁幄，手弒帝于卧所。乃迎裕宗真金之孙、英宗之叔、晋王也孙铁木耳于北边，即位于龙居河，是为泰定帝。帝即位，即诛铁失、也先铁木耳及赤斤失木儿等于燕都，皆戮其子孙，籍没其家产，流诸王按梯不花等于海岛。帝守祖宗之成法以行，天下无事，称平治焉。在位五年，崩于上都。太子阿速吉八嗣位。<br><br>初，武宗传弟仁宗，约以次传武宗长子和世王束。及仁宗既立，丞相铁木迭儿欲固宠，乃立仁宗子英宗。又与太后幸巨失列门谮和世王束，封为周王。出镇云南，行至金山西北，诸王闻其至，率众来附，因居北部。逮泰定帝崩于上都，皇后、皇太子遣使诣燕都，收印章。时签枢密院事燕帖木儿，遂谋举义，大会群臣，从兵皆露刃，令曰：“武皇有子二人，大统所在，当迎立之，不从者死。”以周王远在沙漠，猝未能至，而周王弟怀王图贴木尔，时徙江陵，乃迎入燕都。怀王固让曰：“大兄在此，以长以德，当有天下。”燕帖木儿曰：“人心向背之机，间不容发，一或失之，噬脐无及。”怀王曰：“必不得已，当明着朕意，布告中外而后可。”怀王遂袭皇帝位。改元天历，明告中外以摄位之意，时倒刺沙在上都，已立泰定帝之子阿速吉八为帝，遣兵分道攻燕都，败绩。齐王月鲁帖木儿等，以兵围上都，倒刺沙奉皇帝玺出降，泰定帝子阿速吉八不知所终。<br><br>泰定帝后，后为丞相燕帖木儿夫人。怀王遣使迎周王和世王束于漠北，周王还，至和宁之北，遂称帝，是为明宗，遣使立弟怀王图帖木尔为皇太子。皇太子发京师，北迎帝。时戊辰九月十八日，大明太祖生。明帝在位半年，太白经天，帝次于旺忽察都，皇太子入见，帝宴皇太子及诸王大臣于行殿，帝暴崩。皇太子图帖木尔袭位于上都，是为文宗。明宗后八不沙有后言，被谗遇害，文宗在位五年崩。丞相燕帖木儿请立文宗子燕帖古思，文宗后卜答失里弘吉剌氏，以文帝遗命，传位于明宗嫡子懿璘质班，是为宁宗。时方七岁，百司政务，咸取决于皇后。<br><br>宁宗在位二月而殂。燕帖木儿复请立文宗子燕帖古思，文宗后曰：“吾子尚幼，明宗庶长子妥欢帖睦尔在广西，今年十三矣，礼当立之。”乃命迎妥欢帖睦尔于静江，入即位，是为顺帝。<br><br>文宗后曰：“万岁后，其传位于燕帖古思。”或曰：“顺帝名为明宗庶子，实故宋恭帝瀛国公赵显之子也。”赵显在北方为僧，与娟妇罕禄鲁氏名迈来迪者善而生子。明宗北狩，见迈来迪者美，遂载以归，并以其子为己子，即顺帝是也。元朝诸帝俱无恁失德，但宠信诸僧，失之宽耳。惟至顺帝荒淫无道，卒以亡元。未知后事如何，且听下回分解。