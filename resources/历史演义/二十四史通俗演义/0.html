诗曰：　　混沌初开气候淳，标枝野鹿看君臣。<br>　　三皇五帝宾天去，辛苦阎浮世上人。却说王者父天母地，而子万民。可见天为父，地为母。帝王为之子，而天下万世臣民，则又帝王之子也。此书单言历代帝王之事，自不得不由子而溯源其父母。<br><br>从来言天地者，曰形如鸡卵，诚哉斯言。第以为悉如鸡卵，则又与鸡卵不同。盖鸡卵只一重，而天凡九重。其第一重宗动天，无星转动，有气无形。为黑罡风，瞬息千里，其力甚猛，带三垣二十八宿天，以至土、木、火、日、金、水月轮诸重天，自东而西，一日绕地一周，而过一度。其外则浑沦一气，冲穆无际矣。又曰宗动天之外，为元际天，为常静天，元远无极，宗动天之内。其第二重为经星三垣二十八宿天，与宗动天甚近，带转甚速，其自西而东转也，一岁只差得一分，六十年只行得一度，七千年作一周。此以下八重天，俱自西而东行。然为宗动天所带转，故在下望之，俱升东而没西也。第三重填星，即土星天，去宗动天稍远，带转稍迟，其自西而东行也，二十八日差一度，二十八年一周天。第四重岁星，即木星天，去宗动天渐远，带转渐迟，其自西而东行也，一日差一度，十二年一周天。第五重荧惑，即火星天，去宗动天较远，带转较迟，其东行也。二日差一度，二年一周天。第六重日轮天，去宗动天远，带转迟，其东行也，一日差一度，一年一周天。第七重太白，即金星天。第八重辰星，即水星天，去宗动天远，带转俱迟，其东行也，一日差一度，一年一周天。第九重月轮天，去宗动天愈远，且以近地，带转极迟，其东行也，一日差十三度有奇，一月一周天。<br><br>其经星分六等：第一等最大者，穿心三百五十六里零，其余以次而减。至六等星最小者，每天穿心二百六十里零。日大穿心一千七百五十里零，月大穿心六百里零。其五星惟土星、木星为大，穿心俱三百四十里零。太白穿心一百一十四里，辰星穿心六十里零。其诸重天，各相去九万里零。一重天，间一重气，而日轮经星二重天倍之。其所谓差者，谓宗动天自东而西行，诸重天自西而东行，与宗动天差，所谓天道左旋，日月五星右旋也；一度者，下望天一尺也。此九重相包，如忽头皮皆坚硬。而日月星辰，定在其体内，如木节在板，因天而动。<br><br>第天体明无色，则能通透光，如水晶玻璃然，而内外若一体。星则如石然，而润泽有光，故在下视之，能透九重，愈远愈明也。其月轮天之下，为火际，火际之下为冷际，冷际之下为温际，人物俱在温际气中。其月有晦、朔、弦、望，日月有薄蚀者，以日犹火，月犹水也。月与星俱无光，借日照之光以为光。月在第九重天，于人最近。日居第六重天，远而在外，故晦朔，则日照月之上面，而下面无光。弦则月东行，渐与日远，日从旁照，渐有一线之明。望则日月相对，日光照月之下面，而全明矣。然所谓相对者，以日行黄道。月春行二青，夏行二赤，秋行二白，冬行二黑之八道。此八道，皆斜出于黄道之内外，虽相对不甚正，从傍借照也。若日月各当九道之交，相对甚正，则地居中，日光为地所掩，而月蚀。若当晦朔之时，日月之行，适当九道交处，则日光为月魄所掩，而日蚀矣。其交处近日者曰天首，是为罗猴，故日犹火也，故曰火之余。其对冲为地尾，是为计都，以其常当地影，故曰土之余。勃星生于月，月行有迟速之不同，其最迟处为孛。月属水，故孛为水之余。而气则生于闰，二十八年十闰，而气一周天。闰为岁之余，故气为木之余。此四余，无形而有度，并七政为十一曜也。<br><br>其有瑞星、妖星者，乃治乱灾祥之气。积而先见，本乎地而应乎天。又或一方冤淫之气上蒸，积为彗孛，必有刀兵杀掠之惨，皆生于月轮天之下者也。其流星乃五行之散精，其陨星乃日月五行之厉气，积而成象于月轮天之下，非真星也。其风雨，则以海水广受日照，湿热之气上腾，至冷际扼不得上，渐结成云。其内地湿热之气引之，随风带入内地而为雨。若日照诸海山，与地面干燥之气上腾，至冷际，扼不得上，则横飞而为风。风所以带雨，故雨随风至也。若本地干燥之气，上升而为风，与本地湿润之气，发越而为云，皆无雨，虽雨亦小也。若霞者，系日照云而成。若虹霓，系雨气映日而生。若雷者，乃阴阳搏击之气。其猛烈者，为霹雳，物遭之无不破。<br><br>而电则又以阳之精气，格于雨水之阴气，映斗成光，其甚者为霆也。若露者，乃土气津液，从地上升，天气下降，凝而为露。<br><br>而霜则又以露凝结而成，雾则从湿土之气而生者也。若雪霰，本雨也，冷气薄之，寒甚，而在云中结者为雪。其既下于云，而在空中结者为霰，故霰如雨点之形，而且下在雪前也。其独厚于高山者，以高山招风。雪体轻，故随风飘至也。其雨各种异物者，大抵不祥之兆，皆此方灾厉之气，积而成形；或妖龙野鬼，亦能为之也。其江河之水，日出不穷，且多出于高原者，以地上面为高山，地下面为深穴。其穴之西向者，以天行运转鼓水入穴，有入无出，遂从泥沙上涌，而为江河诸水。其温泉，以地下入水处，适当黄道，日之热气所致也。其有地震者，亦以地下多岩穴，日行海底，热气熏蒸，穴中日日蒸之，愈积愈重，渐升而上，至地面，势不得散，必溃围四出，以致震动。或陷裂，或有声有火。故地土厚，而无江湖池井之处，以泄气者，震恒多。地土薄，而多江湖池井之处，以泄气者，震恒少也。<br><br>其气候有寒暑者，以中国之地近北，故日行北陆则暖，日行南陆则寒也。其海水有潮汐者，以日行海底，所过处热气极盛，月升而冷气与之一激，乃号叫怒起而生潮。潮既过，而日之精神热气，与月之精神冷气，恒映积淤冲。盖与日月相对之处，积有一股冷热之气，亦与日月同，故再值再潮而为汐，其有大小者，以日月之行，有远近之异势，近则潮大，远则潮小。<br><br>至晦朔时，月虽无光，而月之体魄，与冷气仍在，故犹然发潮发汐，朔望同也。其海水之咸，亦由太阳亢炎，干湿二气熏蒸所致。所以夏月之水，常咸于冬月。海面之水，独咸于海底。其浸入地中者，以得土渗而淡也。<br><br>至于地面之大，穿心九万里零，厚二万八千六百三十六里零，去月轮天周围隔海四万五千余里零。盖地面是土，土之下是砂石，砂石之下是浮岩，浮岩之下是海，海之下仍是天。其不与天俱动者，以地之四旁底下，皆是海如载舟然。地之东为潮海，水随天升，舟上则覆。地之西为溜海，水随天入，舟至则陷。地之北为冰海，海水常冰，舟行则碍。地之南为热海，海水如热油，舟入则焚，此天之所以终古不可近也。又天升东而没西，故海水亦自西北而东南流也。<br><br>其地舆，则居中近北之地，曰亚细亚洲。国土不啻百余，大者首推中国。又小岛各自为国者数百。其亚细亚洲之西而略北，曰欧罗巴洲，即今之所谓西洋。国之大者七十余，小岛亦不下数百。其亚细亚洲之西南，欧罗巴洲之南，曰利未亚洲。<br><br>大小共百余国，小岛数百。亚细亚洲之东而带北，曰亚墨利加洲，地分南北，中有一峡相连。峡南曰南亚墨利加，峡北曰北亚墨利加。地极广，平分天下之半，小岛千余，总之四洲之内，奇奇怪怪之事，所在多有，载不胜载。其亚细亚洲之南，曰墨瓦蜡泥加洲，此洲人至者少，未审其山川国土、人物风景何如。<br><br>此天地形体之大略也。<br><br>若夫天地之数，止于一元，一元共十二万九千六百年。元统子丑寅卯辰巳午未申酉戌亥之十二会，每会一万八百年。会统三十运，每运三百六十年。运统十二世，每世三十年。前此一元之天地，亦是万国九州岛，花花世界。无奈行到申会，便昼夜失序，寒暑舛错，五谷不生，人类日稀。行至酉会，渐渐无君无长，不复知有文字。再至戌会之初，千里才得见人，五谷全无，民乃食土，亦少衣服，男女相遇即交，交讫而退，即间有生育，亦但知有母而不知有父。道路不通，其后渐至无人无物。至于亥会，黑黑暗暗，山川日月，尽归乌有，不觉天地混蒙起来。直至子会，逐渐开明，乃生起日月来，渐有天光而天开。再至丑会，复生起水土砂石来，渐渐凝结而有地。再至寅会，于大荒山腰，受天地之灵秀，蕴日月之光华，遂孕有灵通之性，内育人胎，于十月十六日寅时，豁刺刺一声响亮，山腰迸裂，产出一个人来。学爬学走，餐风吸露，食草饮水，渐渐长成，龙首人身，身长百尺，头角狰狞，神眉怒目，獠牙露齿。遍体皆毛。将身爬上山顶，用手把天细摸，觉天之体，跃跃欲动。将身走到地上，用足把地细踹，觉地之体，凝凝欲静。且天渐渐高起来，地渐渐低下去，渐次将开，相附而动，仔细一看，见昆仑山顶，与月轮天相连，坚不可破。天性欲动而不得动，地性欲静而不得静。天地相连，两不得所，人物难生。盘古心中自忖，必得一件物事，断其连处。自然天清地宁，万物得所。东寻西寻，并无物件。寻至多时，不期事有凑巧，一日行至西方，寻得先天金石之精，一斧一凿。盘古约重千斤，乃右手持爷，左手执凿，或用斧劈，或用凿开，用功多时。忽然一日凿开，有如天崩地裂，大响一声，天地两分。轻清者为天，渐高而运转；重浊者为地，渐低而凝静。天地遂分而为二。<br><br>又在上者名之为天，在下者名之为地，而混茫开矣。自后阴阳二气交媾，生人生物，继之者为天皇氏。且听下回分解。