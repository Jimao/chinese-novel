诗曰：　　百岁光阴似水流，道高德重把名留。<br>　　儿孙自有儿孙福，莫与儿孙作远忧。<br><br>却说帝尧陶唐氏，乃高辛氏之子，挚之弟也。生于丹陵，育于母家伊侯之国。后徙祁，故曰伊祁氏，以祁为姓。年十三，佐挚封植，封于陶。年十五，改封唐，故又号陶唐氏。年十八，代挚为天子，以火德王，色尚白，都于平阳之安邑，今山西平阳县是也。甲辰元载，时以年为载。帝智如神，而仁如天，就之如日，望之如云，茅茨不剪，太羹不和，饭于上簋，饮于土铏。命羲氏、和氏置闰法，定四时成岁，以授民时。时有蓂荚生于庭，十五日以前，日生一叶，十五日以后，日落一叶。月小尽，则一叶厌而不落，观之可知旬朔。<br><br>帝巡狩方岳，观于华。华封人祝曰：“嘻！请祝圣人，愿圣人多福多寿多男子。”帝曰：“辞，多男子则多惧，富则多事，寿则多辱。”封人曰：“天生万民，必授之职，多男子而授之职，何惧之有？富而使人分之，何事之有？天下有道，与物皆昌；天下无道，修德就闲，千岁厌世，去而上仙，乘彼白云，至于帝乡，何辱之有？”帝置敢谏之鼓，使天下得尽其言；立诽谤之木，使天下得攻其过。作乐曰《大章》。帝治天下五十载，不知天下治与不治，百姓愿戴己与不愿戴己。问左右，左右不如；问外朝，外朝不知。问在野，在野不知。乃微服游于康衢。闻童谣曰：“立我烝民，莫非尔极；不识不知，顺帝之则。”有老人含哺鼓腹，击壤而歌曰：“日出而作，日入而息，凿井而饮，耕田而食，帝力何有于我哉？”<br><br>却说黄帝之后瞽瞍，娶妻握登，见大虹，意有所感，而生舜于姚墟。故瞽瞍姓妫，舜以姚为姓。舜母早丧，瞽瞍更娶后妻壬妇而生象。象为人极傲，瞽瞍爱后妻之子，常欲杀舜，舜巧避之，而又不失为子之道。年二十，以孝闻。耕于历山，历山之人皆让畔；渔于雷泽，雷泽之人皆让居；陶于河滨，河滨之人器不苦窳缺壤。作什器于寿丘，就时于负夏。所居一年成聚，二年成邑，三年成都。尧得舜于服泽之阳，问曰：“我欲致天下，奈之何？”对曰：“执一无失，行微无怠，忠信无倦，而天下自来。”曰：“奚事？”对曰：“事天。”日：“奚任？”<br><br>对曰：“任地。”曰：“奚务？”对曰：“务人。”曰：“人之情奈何？”对曰：“妻子具而孝衰于亲，嗜欲得而信衰于友。夫人道则吉，反道则凶，犹影响也。”初，帝娶散宜氏之女曰女皇，生九男二女。长子丹朱不肖，好聚男子，朋淫于家。其八于虽无失德，亦无恁好处，俱不足以承天下。帝求贤自代，群臣举舜，帝亦素知舜贤，乃以二女娥皇、女英妻舜。舜以德化，二女皆执妇道，帝贤之。历试以诸艰难之事，舜皆能胜任，遂与舜以相位。时高阳氏有才子八人，天下谓之八恺。高辛氏有才子八人，天下谓之八元。此十六族，世济其美。尧未及举，舜于是举之。帝鸿氏有不才子，号曰浑沌，即欢兜。少昊氏有不才子，号曰穷奇，即共工，颛顼氏有不才子，号曰梼杌，即鲧。缙云氏有不才子，号曰饕餮，即三苗。天下谓之凶，尧未能去，舜皆投之四裔，乙卯七十二载，舜摄位，乃命鲧之子禹治水。<br><br>自洪荒以来。原自水多地少，漫山遍野，甚是厉害。初，尧使羲仲、羲叔、和仲、和叔分四方之极边，看验日影与星宿，以验四时。乃知四方海水极低，可以泄水。因求能治水者，四岳举鲧。帝曰：“鲧方命圮族，不可用。”四岳力举之，帝不得已，乃命鲧治水。鲧承命，乃作城以御水，聚民居之，水至而民尽淹死。又以荆州有息壤，息壤者乃是一块大石，径六尺八寸，上有城池山川人物，甚是生得奇巧可观。原系众水之母，鲧遍寻，掘出之。只道掘出水之根原，则水患自可息灭，岂知自掘出之后，水来救母，霪雨不止，水愈大了，浩浩荡荡，高出于众山之上，将略小山头尽行没了，各处经过，劳而无功。<br><br>至于九年，徒然劳民伤财，竟不能治一水。舜相尧，知其凶顽虐民，乃命祝融殛鲧于羽山。鲧死三年不腐，剖之以吴刀，化为黄熊，寻化为黄龙，入于羽渊，反将息壤窃去。不知己之不是，反怨尧舜将他殛也。乃纠集党类巫支祁、天吴、相柳氏等，一同鼓起水来，于是水势愈觉大了。尧与舜日夜忧心，各处诸侯告急。舜思鲧既灵异，盗去息壤，助水为害，必得鲧之后裔治之，则彼自悦服，息壤可得，水患可除矣。又见禹克勤克俭，日懋乃德，知虑如神，乃命禹为司空，付以治水之任。<br><br>禹伤父鲧功不成而受诛，乃劳身焦思，虔诚祷于上下神祗，仰空咨嗟。俄见上帝授以太上呼召万灵之书，且命之曰：“凡有鬼怪蛇龙护惜巢穴者，可先攻之以火，继之以兵箭。若再不可治，可攻之以神力。”遂令其臣狂章、虞余、黄魔、大费、庚辰、童律为之助。由是能呼吸风雨，役使神物，又命应龙为之辅。应龙者，乃有翼之龙也，以尾画地，则不论岩石坭砂，地开而水通。禹谨凛上帝之命，乃奏请益为掌火之官，领步兵五百前行，多持干柴火把，凡遇山林丛木，尽行烧着，烧得烟焰闭天，响声震地，满山通红。于是恶禽怪兽，见之俱仓惶失措，四散奔逃。复奏请羿为继阵，引弓弩手一千，凡有恶禽恶兽逃匿者，尽数射死，以绝祸根。时有猰貐，状类虎，大如屋，猛不可当，食人无算。此时走出，被羿先射瞎其双目，众兵乱箭射死。又桑林之野，有桑高十九丈，内有封豨，大如小山，身有毛如箭，逢人远，－则放毛如箭射之，射过之后，又能收毛入身；近则不论人畜，尽皆食之。此时走出，亦被羿射死。<br><br>禹乃陆行乘车，水行乘舟，泥行乘橇，山行乘辇。又南浔国献五色毛龙于尧，雌雄各一。因置豢龙氏，至是赐禹乘之以治水。<br><br>禹率人役五千，从帝都治起，冀在北，其北条水患之大者莫如何。时河淮有水神，名巫支祁者，状如青猿，身长五丈余，鼓水则水涌，触岸则岸崩。又有水神名天吴者，虎身人面，八首、八足、八尾，青黄色，是为水伯。以八口喷水，八足鼓水，八尾扇水，则水浪滔天而至。禹自冀州壶口山起事，治至吕梁山，只见水中波浪，忽然涌起，陵山驾埠而来，将治水人役氽去一半。大禹正在山上督工，见之大惊，又恍惚见水中二怪物，鼓起浪来。禹即请狂章等天将，命之擒捉妖魔。那巫支祁与天吴虽然神通广大，如何敌得天将？大战良久，抵敌不过，以兖州水大，逃奔兖州去了。<br><br>初，诸怪因帝都在冀，恐帝治水，故群聚于冀以为难也。<br><br>禹乃将吕梁之山及岐山凿开，河水顺流而下。又为龙门山所塞，其山悬崖峭壁，人力难施，禹乃请应龙以尾穿之，使河水悬流直下，竟如大门一般，即今鱼鳖不能上，是为龙门，今在山西平阳府河津县。龙门既下，又有底柱山，在黄河中流，仍将河水阻住。禹凿底柱以通河，三川既决，谓之三门。又治汾水、漆水、淇水，清、浊二漳水，俱导之入河，而冀州之水治矣。<br><br>冀州既治，禹以兖州居河下流，遂从兖州治起。那巫支祁与天吴自以为遁迹既远，水势浩大，甚觉喜欢。不期坐尚未暖，山中仍然火起，禽兽仍然逃匿被杀，仍是冀州一般光景。二怪大惊，遂纠集水怪，龙子龙孙，虾兵蟹将，专候大禹兵到，出其不意，鼓起大浪，夏禹几为所溺。禹急请天将擒治，二怪与天将大战了七日七夜，二怪大败，巫支祁遁回扬州，天吴遁入豫州去了。禹乃疏河为九，使分其势，以入于海，而河水安流矣。<br><br>又治济水、灉水、沮水，俱使之安流，而兖州之患息。兖州既毕，乃至青州。时青州有风伯，鼓大风以起波浪，又将百姓房屋庐舍尽行吹坏。恍惚中见一物在山头鼓风，禹命羿伏地至山后，缴矢射之，应弦而倒，风患遂息。<br><br>时禹有船，破不能载，乃弃之石室中，今山东济南大湖山上石室中，有败漆船一只，乃禹所弃者。又治潍水、淄水，使之安流。青州之大患已除，遂至徐州，治淮水、沂水、济水，诸流事毕，竟至扬州治水。扬州为江水之下流，水患之大者，在北条莫如河，在南条莫如江。禹正欲治江之下流，只见众百姓前来禀曰：“此处洞庭山中，有修蛇，身长千尺，不论人畜，遇之无不被吞。吾主必须仔细。”禹闻言，乃命伯益、后羿一同戒严。益使人放火烧山，至洞庭，长蛇果出，逢人即吞，羿射伤其双目，蛇无目乱滚，乃射杀之。<br><br>彼时巫支祁自兖州败后，遁回扬州，潜居彭蠡。彭蠡即今之鄱阳湖，水广且深，自为得计，料禹王断不到此。岂知坐尚未暖，见山头火起，犹然与前日之火一同无异。乃大惊骇，用尽平生之力，鼓起滔天之浪。禹见势头不好，即召狂章、虞余、英魔、大费、庚辰、童律等，八面擒拿。又遣应龙入水，协力擒捕。巫支祁力屈，乃遁入涡水中藏身。被应龙于涡水中拿获，献于禹，禹命斩之。谁知刀斧凿锯俱不能入。狂章等禀曰：“此怪亦有神通，利于水而不利于火。若以火烹烧，用醋沃之即死。然党羽甚众，恐水族为之报仇，水患未必宁静，不如用火烧针通红，钻其鼻孔，锁之深渊，则水忠永息矣。”禹乃为大铁索，锁其怪于龟山下。今凤阳府盱眙县东北三十里龟山西南，上有绝壁，下有重渊，即其处。<br><br>唐永泰中，李汤以牛五十，引索出之，索末锁一青猿，高五丈许，水浪大作，复拽牛入水。明洪武以千人拽出看之，大吼水涌而入。又有共工氏之臣相柳氏，因共工氏败，投于河，变为水神，九首，人面蛇身而青色，能作大浪，与巫支祁一同为害。禹遣天将治之，相柳氏遁入荆州去了。彭蠡既定，禹又凿峡石山以通淮水，峡石山今在寿州。又于今淮安府贑榆县羽渊中，见黄龙鼓浪甚猛，禹遣天将治之。天将曰：“此系伯鲧，不可治，可祷之，则患自息。”禹知是父，乃泣下，因具表启奏于其父。鲧见表大悦，遂置息壤于岸而去。禹得息壤，仍埋之于江陵城南门外，后世若遇大旱，掘出之，必有大水，埋之则止。禹又凿宛委山，得赤圭如日，碧圭如月。又藏书于石匮山。宛委、石匮二山，今在绍兴府。禹乃注水于越东，势猛，积沙成岩，是为海门，今在绍兴府新昌县南岩山。山下岩洞中有佛寺，禹遂凿丫溪，引水入海。丫溪、今在嵊县。禹弃余粮于丫溪山上，今化为禹余粮石，因以名山。<br><br>事毕，乃至荆州，济大江。相柳氏知禹济江，急遣黄龙覆其舟。黄龙如命负舟，舟中人大惧。禹仰天叹曰：“吾受命于天，竭力以劳万民，生寄也，死归也，视龙如蝘蜓耳！”颜色不变。急命天将拥护。龙乃俯首低尾而去？相柳氏乃据九江之中，遣罔象鼓起九江之水，作起风沙大雾，雷电晦暝，白昼如夜，迷失道路，对面不见人，浪大如山，将一切山头尽行沉没。百姓半入波臣。又遣巴蛇，身长三千尺，腰大五十围，不论人马驼象，尽行吞入。<br><br>禹大怒，知是相柳氏所为，乃使羿聚兵，先射瞎巴蛇双眼，乱剑斩之。蛇死积骨成丘，今湖广岳州府巴丘山是也。又急遣天将擒捕相柳氏党羽。罔象大惧，急循入海中去了。相柳氏遁入梁州地界。禹乃平定九江之水，又治沱、潜诸水。荆州水患既平，禹于峋嵝山上，勒碑以记其事，凡七十二字，皆科斗，不可晓，今在衡州府。<br><br>事毕，乃至豫州。大河原从豫州经过，天吴自从兖州一直从黄河直上，遁入豫州，潜居河底，并不敢鼓水作浪，自以为禹未必到此。谁知一日，益纵火焚山，后羿畋猎杀兽，复与昔日光景一般。天吴大骇，无计可施。禹率三军掘堑疏河，天吴乃作起浪来。三军四散奔逃，见天吴踏行水面，往来如飞。禹急请天将擒治，天将曰：“是不可杀。须得铁门四扇，各长八尺，厚十尺。铁柱十六根，各长一丈，各重八百斤。铸成，用索贯之。又用锁一开。沉之水底。令千兵吶喊助威，可锁此怪于河底。”禹如言，令军人如法铸成铁门、铁柱、铁索、铁锁，沉之水中，金鼓吶喊之声，闻百余里。只见阴云四布，怪风异浪拍击不绝。须臾云开浪息，禹令止金鼓，分拨疏河，旬日告成。禹乃于峡州城外，铸铁牛一个，头在河南，尾在河北，以镇河患。又凿阙塞山以导伊水入河。乃导洛水，有神龟负文出于洛，是为“洛书”。禹叙之为《洪范九畴》，而天下之义理，尽具于“河图洛书”内矣。<br><br>禹又导瀍水、涧水、荥水、波水，俱入于河。豫州治毕，乃从豫至梁州。导汉水、沱水、潜水，俱入于江，再往北，疏通渭水。相柳氏见禹又至，大惊无措。复鼓浪来争，大阻一阵，知不能敌，竟遁至雍州昆仑山北，黄河之源，藏身去了。禹知其恶不可纵，竟至雍州，急遣天将追捕，搜擒之于昆仑山北，遂斩之。其血腥臭，不可以治五谷，乃以其地为众帝之台。又从昆仑西至岷山，见长人，授禹以黑玉圭，上有字，禹拜受之，乃疏凿江河，至白帝城。见其悬崖削壁，水门狭隘，令军人用火燔之，不开。工人曰：“此不可为也。”禹曰：“岷山周围千里，惟此一道，若不安流，其害更有甚于淮河之水者。”乃命应龙为助，次日兴工，崖崩如雷，上起西陵峡，中巫峡，下至归峡止。三峡共七百余里，顷刻疏通。至今西陵峡壁岸犹有影不灭，故人皆称神禹焉。禹导弱水西流，复导泾水、渭水、漆水、沮水、澧水，俱入于河。雍州原系诸水上流，治之最后。雍州之水治，而九州岛之水尽治矣。初，禹承命治水时，娶于涂山氏，才得四日，遂出外治水，凡三过家门而不入。涂山氏自夫离后，生子四岁，名曰启，闻夫治水过家，抱启出视，启呱呱而泣，禹不之顾。在外十三年，所在欢声载道。水患始息，民可耕种粒食。禹乃任土作贡，以在岷山长人所授之元圭为贽，告成功于帝。帝大悦，心服禹之功，后来禅位之命基此矣。<br><br>时冀州有一仙狐，原系洪荒时物，神通广大。因狐属众多，散居宇内，伯益放火，后羿和猎，狐狸之属，杀死过半。老狐不愤，心生一计，以为大禹能治水者，未必能治火。乃以乌鸦精九只，各衔大玻璃一块，借日之光，映照于地，与日略同。<br><br>并真日俨然如十日之并出，遍地若火，禾稼干槁，草木焦枯，百姓惊惶，竟有为日所晒死者，屋宇竟有无故自焚者。帝大以为忧，问群臣以弭灾之术。后羿进曰：“臣观此九日，附日而行，虽光焰如火，而不甚高。日边有飞鸟之形，待臣登高射之，看是如何？”帝曰：“或得射之而中，此生民之福也。姑试为之。”<br><br>羿乃登三峻山，见九日过来，皆有一乌衔之。后羿看得亲切，一箭射去，只见堕下一只乌鸦，口衔一片玻璃，如日一般。<br><br>羿见射落一日，精神倍增，连射八矢，八日皆落。羿试将真日连射数矢，分毫不动，遂走马复命。帝大悦，封羿于穷，是为有穷后羿，其子孙袭爵。因有帝相时之乱，后羿既屡立大功，又得封赏，喜气洋洋，朝散回家。见妻出迎，手内擎药一丸，光闪焰灼，香气袭人。羿问曰：“卿手中所执何物？”妻曰：“此长生不死药也。”羿曰：“有此佳宝，卿从何处得来？”妻曰：“自君奉差去后，仙人西王母怜我孤身独宿，夜夜到此相伴。遇月明时，则呼侍女捣药。试问所捣何药？西王母曰：‘此长生不死药也。每百年捣成一丸，服之后天而老。’三日前，恰好捣成一丸，命我收起，她去蓬莱探望东王公，约至半月后到此取讨。我今夜见月明如昼，取出试一展玩耳。”羿曰：“卿何不吞之？”妻曰：“他来讨时，我何词以对？是欲求长生，先得短命也。”羿曰：“既号灵药，是处可以潜形，何必拘此而自误乎？汝不能吞，我代吞之，看是何如？”其妻沉吟不语。羿曰：“我昔从禹治水，尝至西王母家，王母许我丹药，必此是也。我当吞之。”妻见势不可遏，因思我若自吞之，有此灵药，或可回避不死。若夫吞之，王母问我取讨，我系凡身，必死无疑矣。遂自吞之，习习欲飞，身轻若云，遂奔入月宫之内。羿紧揽其衣，随之而去。妻为嫦娥，羿为蟾蜍云。时帝尧八十年甲辰八月十五日夜也。<br><br>彼时，明昕佐禹治东方有功，封于卯地，尝与嫦娥相好。<br><br>其八世孙需，当殷时，居中山，得神仙之术，能入月宫，窃嫦娥。蟾蜍讼之天帝，天帝捕之急，遂变为兔，此是后话不提。<br><br>却说舜自摄位以来，作璇玑玉衡之浑天仪，以占日月五星之七政，祭天地寒暑日月星辰水旱，及山川岳渎之神，以时巡狩于四方。光阴迅速，不觉二十八载。帝尧游于阳城，忽沾疾，数日而崩，在位一百载，寿一百一十七岁。百姓如丧考妣。三年，舜与天下，终帝三年之丧，舜避尧之子丹朱于南河之南。<br><br>天下之人，不归尧之子而归舜。舜不得已，乃于丙戌元载正月上日，舜至文祖之庙，即天子位，号有虞氏。帝舜有虞氏，以土德王天下，色尚赤，都蒲坂。帝明目达聪，广天下之视听为视听，咨于十二州诸侯之长。命禹作司空，宅百揆。弃作后稷，播百谷。契作司徒，敷五教。臯陶作士，明五刑。垂作共工，理百工。益作虞，治山泽。伯夷作秩宗，典三礼。夔典乐，教冑子。龙作纳言，出纳帝命。是为九官。封尧之子丹朱于丹渊，以奉尧祀，谓之虞宾而不臣。养国老于上庠，养庶老于下庠，宪其行止。贵德尚齿，恭己无为。弹五弦之琴，歌《南风》之诗，而天下自治。其词曰：“南风之熏兮，可以解吾民之愠兮。<br><br>南风之时兮，可以阜吾民之财兮。”作《九韶》之乐，而凤凰来翔。景星出，庆云兴。百工相和而歌曰：“卿云烂兮，纠缦缦兮，日月光华，旦复旦兮。”八伯咸进，稽首曰：“明明在天，烂然星陈，日月光华，宏于一人。”帝载歌曰：“日月有常，星辰有行，四时顺经，万姓允诚。于予论乐，配天之灵。迁于贤圣，莫不咸听。鼚乎鼓之，轩乎舞之。精华为竭，褰裳去之。”<br><br>舜之子商均亦不肖，舜于是荐禹于天，使之代己，命之曰：“天之历数在汝躬，汝终陟元后。”禹曰：“枚卜功臣，惟吉之从。”帝曰：“朕志先定，鬼神其依。卜不习吉。”禹拜稽首固辞。帝曰：“毋惟汝谐。”正月朔旦，禹受命于神宗帝尧之庙，率百官若帝之初。初，帝已窜三苗之君于三危，其臣民不服，相聚为乱。舜命禹征之，兵临其地，已是一月，苗民仍然逆命。<br><br>益赞于禹曰：“惟德动天，无远弗届，至诚足以感神，矧兹有苗。”禹拜昌言曰愈。乃班师而回。愈修文德，有苗来格，乃考其善恶而分别之。善者仍居故土，恶者迁之他乡。<br><br>禹摄位十七年，舜南巡狩，至苍梧之野，忽然染病不起，乃召禹及群臣至苍梧，后娥皇、女英亦至。帝曰：“朕出南巡，陡沾风寒，想不能起矣。朕子商均不肖，众臣可立禹以代朕位。”又谓禹曰：“昔帝尧以重任付朕，朕今以付卿，卿其勉之。”又谓二后曰：“朕蒙先帝之不弃，授以天下，又以二卿配朕，此恩此德，无有报日。但朕承位，不敢偷安，今得天下安宁，皆赖二卿内助之力。不想一病不起，不能与二卿相随久远。朕崩之后，以天下授之禹，二卿其自爱。”言罢而崩。舜在帝位五十载，寿一百十岁。娥皇、女英大恸，泪洒于竹，皆成斑痕，今谓之湘妃竹。禹同群臣即行殡礼。葬帝于九嶷山，众臣随二后还朝。禹避舜之子于阳城。天下之人不归商均而归禹，共请禹还朝即位。未知后事如何，且听下回分解。