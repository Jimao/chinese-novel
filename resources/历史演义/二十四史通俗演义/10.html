诗曰：<br><br>　　成败兴亡古至今，飞云去鸟入销沉。<br>　　荒郊废冢伤心处，不待田文听鼓琴。<br><br>却说平王迁洛之事，已于第七回之末序明。其即位迁洛之后，不思申侯杀父之仇，反怀申侯全己之功，遣畿内之民，戌申及许，以防戎患。又不能自强于政治，晚年失道滋甚，日渐衰微，诸侯背叛。故孔子作《春秋》，托始于平王之四十九年，而王人遂下同列国矣。在位五十一年崩，孙桓王林立。王伐郑，郑人御之，战于繻葛，郑射王中肩。楚子熊通侵随，因使随请爵于王，王不许。通怒曰：“吾先君鬻熊，文王之师也。成王举我先公居楚，蛮夷慑服，而王不加位，我自尊耳。”乃自立为武王，而王不能问。桓王在位二十三年崩，子庄王佗立。周公黑肩欲弒庄王而立王弟克。辛柏以告于王，遂与王杀周公黑肩，克奔燕。庄王在位十五年崩，子厘王胡齐立，亦曰僖王。<br><br>时齐桓公创霸，自后权归霸主。厘王在位五年崩，子惠王阆立。<br><br>初，王姚嬖于庄王，生子颓。蒍国为之师，欲立为太子而未克。及惠王即位，取蒍国之圃以为囿。边伯之宫，近于王宫，王取之。王又夺子禽、祝跪与詹父田，而收膳夫之秩。二年，蒍国等五人因苏氏作乱。五大夫奉子颓以伐王，不克，奔温。<br><br>苏子奉子颓奔卫。卫师、燕师伐周，立王子颓。三年，郑伯和王室，不克，遂以王归，处王于栎。王及郑伯入于邬，遂入成周，取其宝器而还。冬，周子颓享五大夫，乐及遍舞。郑伯闻之，见虢叔曰：“寡人闻之，哀乐失时，殃咎必至。今子颓歌舞不倦，是乐祸也。夫司寇行戮，君为之不举，而况敢乐祸乎？奸王之位，祸孰大焉，盍纳王乎。”虢公曰：“此寡人之愿也。”<br><br>四年夏，郑伯、虢公、纳王杀子颓及五大夫。郑伯飨王，王与之虎牢以东之地界。虢公为王宫于王丰，王与之酒泉，请器，王与之爵，与郑伯以后之鞶鉴。郑伯由是始怨于王。惠王在位二十五年崩，子襄王郑立。<br><br>初，惠王娶陈妫，生太子郑及叔带。带食邑于甘，有宠。<br><br>惠王欲立带而不克。襄王立，叔带欲与戎狄伐周。王知之，将诛叔带，叔带奔齐。齐使管夷吾和戎于王，又使诸侯各发卒戍周。其后富辰请召太叔带，王从之，召叔带于齐。郑人伐滑，王使伯服、孙伯如郑请滑，郑文公不听，而执二子，王怒，将以狄伐郑。富辰谏曰：“不可，太上以德，亲亲。今天子不忍小忿而弃郑亲，其若之何？”王弗听，使颓叔、桃子出狄师伐郑取栎。王德狄人。又闻狄女叔隗如花似玉，而有美色，将以其女为后。富辰又谏曰：“狄固贪忄林，王又启之。女德无极，妇怨无终，狄必为患。”勿听。既而狄女戎隗，戎装出猎，与叔带较射，叔带因通于隗氏。王知之，因废隗后。颓叔、桃子曰：“我实使狄，狄将怨我。”遂奉叔带以狄师伐周，大败周师。<br><br>王出适郑，处于汜，狄人立叔带为王。叔带以隗后为后，居于温。王使告难于诸侯。晋文公迎王复位，入王城，杀叔带于温。<br><br>襄王在位三十三年崩，子顷王壬臣立。在位六年崩，子匡王班立，亦在位六年崩，弟定王瑜立。楚子伐陆浑之戎，至于洛，观兵于周郊。定王使王孙满劳楚子，楚子问鼎之大小轻重焉。满对曰：“在德不在鼎。周德虽衰，天命未改，鼎之轻重，未可问也。”楚庄王惭惧而退。<br><br>定王在位二十一年崩，子简王夷立。简王在位十四年崩，子灵王泄心立，生而有髭，在位二十七年崩，子景王贵立。景王在位二十五年崩。<br><br>初，景王太子圣早卒，王立次子猛为太子，又庶子朝有宠于王，王欲立之，未果。至是崩，单子、刘子立猛为王。子朝因旧官之丧职秩者，帅甲以逐刘子。刘子奔扬，单子奉王猛于庄宫。子朝之徒，夜使人取猛以归，单子出奔。子朝之徒，奉王猛以追单子。晋人帅师纳王猛于王城。猛卒，诸大夫奉王猛之弟丐，是为敬王，居于狄泉，称为东王。大夫尹氏立于朝为王，称为西王。单子、刘子与晋师攻之，未克。晋顷公使士司景伯莅问周故，子朝辞曲，乃辞子朝，不纳其使。四年冬，晋师及刘子、单子之师进攻子朝，克之。尹氏、召伯、毛伯以子朝出奔楚，王入于王城。其后吴入郢，王人因楚之乱杀子朝于楚。<br><br>敬王三十九年春，鲁西狩获麟。孔子作《春秋》终此，以前为春秋，以后为战国。敬王在位四十四年崩，子元王仁立。在位七年崩，子贞定王介立，在位二十八年崩，子哀王去疾立。三月，弟叔弒之而自立，是为思王。秋八月，少弟嵬杀叔自立，是为考王，在位十五年崩。子威王午立，在位二十三年。初，命晋大夫魏斯、赵籍、韩虔为诸侯，在位二十四年崩。子安王骄立。十六年，初命齐田和为诸侯。安王在位二十六年崩。子烈王喜立。在位七年崩。弟显王扁立。八年，慧星见西方，卫公孙鞅入秦，秦孝公用其计，遂为天下莫强之国矣。秦初称王。显王在位四十八年崩。子慎靓王定立，在位六年崩，子赧王延立，在位五十九年。秦庄襄王伐赵，赧王畏秦之强，欲与诸侯讨之，秦遂入寇。赧王入秦，顿首受罪，尽献其地三十六城，口三万户。秦受其献，赧王归周而卒。<br><br>先时，王子朝之乱，余党多在河南王城。敬王避都成周，考王封其弟揭于王城，以续周公官职，在成周之西，亦号西周。三传而至惠公，别以巩邑，封少子班于王城之东，亦号东周。<br><br>其后，赧王徙都西周，西周武公依焉，至是并亡。惟东周君尚存，传子杰。又七年，东周君与诸侯谋伐秦，秦使相国吕不韦帅师灭之，迁东周君于阳人聚，周遂不祀。周比亡，凡有七邑。上以东周起平王辛未，至东周君壬子，凡二十五王，计五百二十二年。通西周共三十七王，八百七十四年。其后，汉封周之后嘉为君，又为侯，又为公，至晋犹不废。其列国之兴亡何如，且听下回分解。