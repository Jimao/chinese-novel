词曰：<br><br>携酒上吟亭，满目江山列画屏。赚得英雄头似雪，功名，虎啸龙吟几战争。一枕梦魂惊，落叶西风别换声。谁弱谁强都罢手，伤情，打入渔樵话里听。<br><br>却说商王成汤，名履，又名天乙，黄帝之后，姓子氏。初，帝喾高辛氏第三妃有娀氏女名简狄，祈嗣于高禖，适有紫燕堕卵于地，简狄知是祥瑞，拾而吞之，遂孕而生契。契事唐虞为司徒，教民有功，封于商。十一传至主癸，娶扶都氏，感白气贯月而生汤。汤既伐桀，诸侯大会，汤退就诸候之位。曰：“天下者，天下人之天下也，惟有德者可以处之。”三让，诸侯皆推汤，于是即天子位。以水德王，色尚白，国号商，都于亳，今河南归德府商邱县是也。<br><br>王既即位，除桀虐政，以宽治民，用人惟已，改过不吝，远近归之。乃改正朔，以建丑之月为岁首，改岁曰祀。立助法，以六百三十六亩之田，画为九区，形如井字，是为一井。区七十亩，中一区为公田，其外八家各授一区，但借其力以助耕公田，而不复税其私田。其国君及卿大夫列士之禄，各取给于公田有差，是为助法。以伊尹、仲虺为相。二十一祀，大旱。伊尹言于王，发庄山之金铸币，通有无于四方，以赈救之，民是以不困。时大旱七年，太史占之，曰：“当杀人以祷。”汤曰：“吾所以请雨者，为民也。若以人祷，吾请自当之。”遂斋戒，剪发断爪，素车白马，身婴白茅，以为牺牲，祷于桑林之野，祝曰：“无以予一人之不敏，伤万民之命。”以六事自责，曰：“政不节欤？民失职欤？宫室崇欤？女谒盛欤？苞苴行欤？谗夫昌欤？”言未已，大雨数千里。岁则大熟，天下欢洽，遂作桑林之乐，名曰《大濩》。作诸器用之铭，以为警戒。王在侯位十七祀，在王位十三祀，共三十祀而崩。寿一百岁，葬于济阴之桐宫。太子太丁早卒，太丁之子太甲立，百官总己，以听冢宰，国事俱听伊尹处分。太甲恃有伊尹，不明厥德，颠覆汤之典型。伊尹屡次诰戒，王未克变。伊尹因谅阴之制，居太甲于汤墓所桐官，使思祖业之艰难，无终身迷惑也。太甲居桐宫三年，果能顾乃祖而兴思，自怨自艾，处仁迁义。伊尹乃以冕服，迎太甲复位。太甲增修厥德，诸侯咸服，在位三十三祀而崩，子沃丁立。八祀，伊尹薨，年百有余岁，大雾三日，沃丁葬以天子之礼，亲临其丧。任贤臣咎单为相，一顺伊尹所行之事，在位二十九祀崩。弟太庚立，庚在位二十五祀崩。子小甲立，甲在位十七祀崩。弟雍已立，已在位十二祀崩。弟太戊立，太戊即位，以伊尹之子陟与臣扈为相，巫咸佐之。时有祥桑谷共生于朝，七日而大拱。王惧，以问伊陟。陟曰：“妖不胜德，君之政其有阙欤？”王于是修先王之政，明养老之礼。早朝晏退，问疾吊丧，三日而祥桑枯死，诸侯皆朝。远方重译丽至者，七十三国，商道复兴，在位七十五祀崩。子仲丁立，时亳都有河决之患，乃迁都嚣，在位十三祀崩。国内乱。弟外壬立，王在位十五祀崩。弟河亶甲立，时嚣都又有害，乃迁都于相，在位九祀崩。子祖乙立，时相都又有河患，乃迁都于耿，复迁于邢，以巫咸之子贤为相，诸侯宾服。商道复兴。在位十六祀而崩。子祖辛立，辛在位十六祀崩。弟沃甲立，甲在位二十五祀崩。国乱，祖辛之子祖丁立。丁在位三十二祀崩。国乱，沃丁之子南庚立，庚在位二十五祀崩。国乱，祖丁之子阳甲立。甲在位七祀崩。弟盘庚立，时邢都又有河决之患，乃复迁都于毫，复汤之故都，改国号曰殷。复行成汤之政，商道复兴，诸侯来朝，在位二十八祀崩。弟小辛立，辛在位二十一祀崩。弟小乙立，乙在位二十八祀崩。子高宗武丁立。初，武丁为太子时，小乙欲知其民疾苦，使居民间，以知稼穑之艰难。及即位，以甘盘为相，恭默思道，居丧三年不言政事，皆决于冢宰，既免丧，亦弗言。群臣咸谏曰：“不言无所禀命。”王曰：“朕梦上帝赐我以良弼，其代予言。”乃以梦中所见形象画为图，使人持其像，旁求于天下，见传说在传岩之野筑墙，与画中人无异，遂聘请以见武丁，武丁与语，大悦，用以为相，天下大治，殷道复兴，在位五十九祀崩。子祖庚立，庚在位七祀崩。弟祖甲立。初，高宗欲废祖庚而立祖甲，祖甲以为不义，逃于民间。及即位，爰知小人之依，能保惠于庶民，不敢侮鳏寡。国大治，在位三十三祀崩。子禀辛立，辛在位六祀崩。其弟康丁立，丁在位二十一祀崩。子武乙立，迁都河北。武乙无道，为木偶人，谓之天神。与之博戏，行双陆，令人代为天神行博，天神不胜，乃戮辱之。为革囊，盛血其中，悬于空际，仰射之，使血流下，名曰射天。在位四祀，猎于河渭之间，暴雷震死。子太丁立，丁在位三祀崩。子帝乙立，乙在位三十七祀崩。子受辛立。初，帝乙三子，同母所生。其母初为妾时，生微子启及仲衍；后立为后，时乃生受辛。帝乙与后欲立启为太子。太史据法争之曰：“有妻之子，不可立妾之子。”乃立受辛，即纣也。纣资辩捷疾，闻见甚敏，才力过人，手格猛兽。智足以拒谏，言足以饰非，以为天下皆出己之下。<br><br>纣闻有苏氏有女妲己甚美，因伐有苏氏。有苏氏以妲己进献。或曰：妲己本一贤慧女子，因禹后涂山氏忿成汤取桀之天下，屡决河水以窘之。至是因冀州侯苏护进女，乃遣千年粉面妖狐，于恩州驿舍魅死妲己，脱其形容，而卧帐中，苏护不知，以进于纣，其足仍小，而不能变大，亦为弓跬装，娇媚无比。<br><br>卒以亡商。此系小说家话，无据，不敢擅入。纣宠妲己，所言皆从，所好者贵之，所憎者诛之。作奇伎淫巧以悦之。使师涓作朝歌北鄙之音，北里之舞，靡靡之乐，淫乱无比。造鹿台为琼室玉门，其大三里，高千尺，七年乃成。厚赋税以实鹿台之财，盈巨桥仓之粟，狗马奇物充满后宫。广沙邱苑台，为离宫别馆，以酒为池，悬肉为林。男女俱要脱去衣服，精着身子，相逐于其间，使相遇即交，又使纷纷乱交。纣与妲己观其交接之势以为乐。宫中九市，为长夜之饮，百姓怨望。诸侯有叛者，妃己以为罚轻，乃重刑辟，为熨斗内燃以火，以熨人手，实时糜烂。更为铜柱，外涂以膏，内燃以火，缚罪人于柱，号叫之声不忍闻，糜烂见骨而后毙。纣与妲己大以为乐，名曰炮烙之刑。纣诏天下诸侯，各进美女。九侯进女于纣，貌美无比，肤如凝脂，纣王亦尝幸御，但见其畏畏怯怯，无甚风情，与妲己大不相同。纣王心生一计，要此女精着身子，与人交接。纣与妲己纵观为乐。此女不肯，纣杀之而醢九侯。鄂侯争之，并杀鄂侯。又裸孕妇于前，剖开其腹，视其胎之或男或女。又在鹿台之上，于寒天霜朝，见老幼二人涉水，而老者反不畏寒，乃使人拿来，砍断其足胫，视其骨髓谁盈谁虚。<br><br>西伯昌闻之叹息。崇侯虎以告纣曰：“西伯昌与子发及旦，皆圣人也，三圣合谋，君其虑之。”纣乃囚西伯于羑里，将杀之。西伯曰：“吾唯明于天人之道，以顺受之耳。”因取庖牺氏八卦，重为六十四卦，演成爻辞，垂世立教，而筮吉凶焉。时西伯长子伯邑考，质于殷，进谏于纣。纣烹为羹，以赐西伯曰：“圣人当不食其子羹。”西伯食之。纣曰：“谁谓西伯圣者？食其子羹，尚不知也。”因有欲赦之意。西伯之臣闳夭散宜生，求有莘氏之美女，骊戎之文马，有熊之九驷，及奇怪之物，因纣嬖臣费仲献之。纣大悦，指有莘氏之美女曰：“此一物足释西伯，况其多乎？”乃赦之。<br><br>西伯既释，献洛西之地，请除炮烙之刑，许之。遂赐西伯弓矢铁钺，得专征伐。西伯退而修德，诸侯多叛纣归昌。昌率殷之叛国以事纣。西伯将出猎，卜之曰：“非龙非彨，非熊非罴，非虎非貔，所获霸王之辅。”及出猎，果遇吕尚于渭水之滨，在水边垂钓，与语大悦，曰：“自我先君太公曰：‘当有圣人适周，周因以兴。’子真是耶？吾太公望之久矣。”故号之曰：“太公望”。载与俱归，立为师，谓之师尚父。时西伯化行江汉汝坟之间，四方诸侯皆来决平。有虞、芮二君相与争田，久不决，乃相与朝周，入其境，耕者让畔，行者让路。入其邑，男女异路，斑白不提挈。入其朝，士让为大夫，大夫让为卿。二君感而相谓曰：“我之所争，周人之所耻。我等小人，不可以履君子之庭，何往为？只取辱耳。”遂还，俱让其田而不取。汉南诸侯闻之，归之者四十国。西伯伐密须、伐耆、伐邢、伐崇，作丰邑，徙都之。西伯立灵台，凿灵沼，掘地得死人骨。西伯曰：“葬之。”吏曰：“此无主矣。”西伯曰：“有天下者，天下之主也。有一国者，一国之主也。寡人固其主矣。”遂以衣冠更葬之。天下闻之曰：“西伯泽其枯骨，况其人乎？”于是归者三十国，三分天下，奄有其二。以服事殷，终身不贰。西伯寝疾，五日而地动。只国都，不出四郊。有司请曰：“地动不出四郊，人主当之，请兴师动众，以增国城，可以移之。”西伯惧其劳民，不可。及疾甚，谓世子发曰：“见善勿怠，时至勿疑，去非勿处，此三者道之所以止也。”世子再拜受教。<br><br>西伯昌薨，寿九十七岁。子发嗣为西伯，西伯发以太公望为师，周公旦为辅，召公奭、毕公高之徒，皆在左右。率修父之绪业。时殷地山鸣河竭，两日见女子化为丈夫，宫中夜闻哭声，而不见其人。黎侯近于王畿，不恭王命，纣不知治。西伯发斟黎，殷人大震。祖伊恐，奔告于王。王曰：“我生不有命在天。”勿听。西伯发观兵于孟津，渡河，至中流，有白鱼跃入舟中。西伯俯取以祭。既渡，有火自上而下，至于西伯所居之屋，流为乌，其色赤，其声魄。诸侯不期而会者八百国，皆曰：“纣可伐矣。”西伯曰：“吾观兵，冀其悔悟耳！天命有在，未可伐也。”乃还师而归。纣愈淫乱不止。有梅伯者，性忠直，数谏诤，纣怒杀而菹醢之。有雷开者，性阿佞，进谄言，纣赐之金玉而封之，赏以夏田。微子数谏不听，乃与太师箕子、少师比干谋，遂去之。抱祭器以归于周。箕子谏亦不听，或劝之去。箕子曰：“知不用而言，愚也。杀身以彰君之恶，而自悦于民，吾不忍为也。”乃佯狂为奴。纣又囚之，遂隐而鼓瑟以自悲。<br><br>比干乃陈先王创业之艰难，天命之不易，国家将亡之征，伏于象魏之门。纣大怒曰：“比干自以为圣人矣！吾闻圣人心有七窍，信有之乎！”遂杀比干，刳视其心。太师疵，少师疆，抱其乐器奔周。于是武王遍告诸侯曰：“殷有重罪，不可不伐。”乃东伐纣。伯夷、叔齐，孤竹君之二子也。其父将死，遗命立叔齐。及父卒，叔齐让伯夷。伯夷曰：“父命也。”遂逃去。叔齐亦不肯立而逃之。至是武王伐纣，载西伯昌木主以行。伯夷、叔齐叩马谏曰：“父死不葬，爰及干戈，可谓孝乎？以臣弒君，可谓忠乎？”左右欲杀之。太公曰：“此义士也。”<br><br>扶而去之。武王大会于孟津。己卯正月戊午，师毕渡，陈师牧野。纣发兵七十万人拒之，皆无战心。武王使师尚父以百夫致师。纣前徒倒戈，反攻其众，自相残杀。武王驰之，纣兵皆崩畔。纣衣珠衣，登鹿台自燔而死。在位三十三祀。武王斩妲己，殷亡。凡二十八王，共六百四十四祀。<br><br>诸侯尊周为天子，伯夷、叔齐耻食周粟，隐于首阳山，采薇而食。野有妇人曰：“子义不食周粟，此亦周之草木也。”<br><br>遂饿而死。未知武王治周如何，且听下回分解。