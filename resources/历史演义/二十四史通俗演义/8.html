诗曰：<br><br>　　孔子孔子，大哉孔子！<br>　　孔子之前，未有孔子；<br>　　孔子之后，未有孔子。<br>　　孔子孔子，大哉孔子！<br><br>却说孔子名丘，字仲尼，鲁人，今为山东曲阜县，宋微子启弟微子衍之后也。衍号微仲，五传至弗父何，逊国于其弟厉公，世为宋卿。何生宋父周，周生世父胜，胜生正考父，考父生孔父嘉。五世亲尽，别为公族，始以孔为氏焉。<br><br>宋华督见孔父之妻于路，目逆而送之曰：“美而艳。”遂攻杀孔父，而娶其妻。嘉生金父，金父生睾生夷，睾夷生防叔。<br><br>防叔避华氏之乱而奔鲁，生伯夏。伯夏生叔梁纥，娶施氏，生九女而无子；其妾生孟皮，孟皮病足，纥乃求婚于颜氏。颜氏有三女，其幼曰征在。颜父问三女曰：“陬大夫虽父祖为士，然其先圣王之裔，今其人身长十尺，武力绝伦，吾甚贪之。虽年长性严，不足为疑，三子孰能为之妻”？二女莫对。征在进曰：“从父所制，将何问焉？”父曰：“即尔能矣。”遂以妻之。征在求子，祷于尼丘之山。征在升山时，草木之叶皆上起，及祷毕而下，草木之叶皆下垂。是夜梦黑帝见召，嘱曰：“汝有圣子。”觉而有孕，于周灵王二十一年庚戌十月庚子夏正八月二十七日，生孔子于鲁昌平乡。先是未生时，有麒麟吐玉书于阙里，其文曰：“水精之子，继衰周而为素王。”颜氏异之，以绣绂系麟之角，信宿而去。怀妊十一月生。诞生之辰，有二龙绕室，五老降庭，颜氏房中闻钧天之乐，空中有声云：“天生圣子。”<br><br>孔子生有异相，牛唇虎掌，鸳肩龟脊，海口辅喉，顶门状如反字，中间低，而四傍反高，胸有文曰：“制作定世符。”<br><br>父纥曰：“此儿秉尼山之灵。”因名曰丘。孔子生三岁，父叔梁纥卒。葬于鲁东防山。六岁为儿嬉，尝陈俎豆，设礼容。十七岁，鲁大夫孟僖子病且死，诚其嗣懿子，与其弟南宫敬叔，往学礼焉。十九岁，娶宋亓官氏。二十岁为鲁委吏，料量平。<br><br>二十一岁为乘田，养畜蕃息。是岁，子鲤生。其生也，鲁君适以鲤赐孔子，孔子荣君之赐，因名曰鲤，字伯鱼。二十二岁，始教于阙里，颜、闵之徒，皆受学焉。二十四岁，母颜氏卒，合葬于防。二十七岁，郯子来朝，夫子见而问官。二十八岁，见郯子而学礼，既而告人曰：“天子失官，学在四夷，信哉。”<br><br>二十九岁，闻师襄善琴，往学焉。三十一岁，齐景公遣使聘孔子，孔子遂适齐。齐有一足之鸟，飞集于公朝，舒翅而跳，齐侯使问孔子，孔子曰：“此鸟名商羊，水祥也。昔童儿屈于脚，振肩而跳。且谣曰：‘天将大雨，商羊鼓舞。’将有大水为灾。”<br><br>顷之大霖雨，水溢。景公曰：“圣人之言，信有征矣。”三十二岁，景公欲以廪邱之邑为养。辞不受，谓弟子曰：“吾闻之，君子当有功受赏，今吾言而君未行，先赐邑，其不知某亦甚矣。”<br><br>三十四岁，谓南宫敬叔曰：“吾闻周有老聃，博古知今，通礼乐之原，明道德之归，则吾师也，今将往学焉。”敬叔言于鲁君，赐之车马侍御，与敬叔俱适周，见老聃而学礼焉。老聃曰：“子所言，其人与骨，俱已朽矣，独其言在耳，且君子得时则驾，不得时则蓬累而行。吾闻之，良贾深藏若虚，君子盛德，容貌若愚，凡聪明深察而近于死者，好议人者也。博辨宏远而危其身者，好发人之恶者也。为人子者，无以有己。为人臣者，无以私己。归而求之于身，则道不远矣。”子曰：“敬受教。”<br><br>又访乐于苌弘。孔子观乎明堂，睹四门墉，有尧、舜、桀、纣之像，又有周公抱成王，负扆朝诸侯之图，谓从者曰：“夫明镜所以察形，往古所以知今，人主不务袭其所以安，而忽其所以危，是犹却步而求及前人也，岂不惑哉？”又入后稷之庙，有金人三缄其口，而铭其背曰：“古文慎言人也，诫之哉！无多言，多言多败。无多事，多事多患。安乐必戒，无行所悔。勿谓何伤，其祸将长。勿谓何害，其祸将大。勿谓大闻，神将伺人。焰焰不灭，炎炎若何，涓涓不塞，流为江河，绵绵不绝，或成网罗，毫末不扎，将寻斧柯。诚能慎之，福之根也。口是何伤，祸之门也。强梁者必得其死，好胜者必遇其敌。盗憎主人，民怨其上。君子知天下之不可上也，故下之。知众人之不可先也，故后之。温恭慎德，使人慕之。执雌持下人莫逾之，人皆趋彼，我独守此，人皆惑之，我独不徙。内藏我智，不示人技。我虽尊高，人莫我害。江海虽左，长于百川，以其下也。<br><br>天道无亲，常与善人，诚之哉！”顾谓弟子曰：“小子识之，此言实而中情。”夫子自周返于鲁，而道益尊。弟子弥众，远方来受业者，盖三千焉。三十五岁，昭公出奔。孔子适齐，舍于外馆，景公造焉。<br><br>宾主之使既接，而左右白曰：“周使适至，言先王之庙灾。”<br><br>公问曰：“何王之庙？”孔子曰：“必厘王之庙。”公曰：“何以知之？”子曰：“厘王变文王之政，而作玄黄华丽之饰，宫室高崇，舆马奢侈。而勿可振，天灾所宜加也。”俄顷，果报厘王庙灾。公曰：“善乎！圣人之智，过人远矣。”三十七岁，在齐闻《韶》，三月不知肉味，齐人称之。景公问政，大悦，将以尼溪之田封孔子。晏婴沮之。孔子遂行，返于鲁。四十二岁，在鲁，季桓子穿井得土缶，中若羊，问仲尼，云得狗。仲尼曰：“以丘所闻，羊也。某闻之：木石之怪，夔，罔虫两；水之怪，龙，罔象；土之怪，羵羊。”吴伐越，堕会稽，得骨节专车。吴使使问仲尼：“骨何者最大？”仲尼曰：“禹会群臣于会稽，防风氏后至；禹杀而戮之，其骨节专车，此为大矣。”吴使曰：“谁为神？”仲尼曰：“山川之神，足以纲纪天下，其守为神。”吴使曰：“防风何守？”仲尼曰：“汪罔氏之君厘姓，在虞、夏、商为汪罔，在周为长翟，今谓之大人。”客曰：“人长几何？”仲尼曰：“僬侥氏三尺，短之至也。长者不过十倍之，数之极也。”使曰：“善哉圣人。”<br><br>四十四岁，在鲁。时季氏强僭，阳虎专政，孔子不仕，退而修《诗》、《书》、《礼》、《乐》，弟子益众。四十六岁，在鲁，观于鲁桓公之庙，有欹器焉。问于守庙者：“此谓何器？”对曰：“此宥坐之器。”子曰：“吾闻宥坐之器，虚则欹，中则正，满则覆。明君以为至诚，故常置之于坐侧。”顾谓弟子：“试注水焉。”乃注水中则正，满则覆。夫子喟然曰：“呜呼！夫物乌有满而不覆者哉。”子路进曰：“敢问持满有道乎？”<br><br>子曰：“聪明睿智，守之以愚；功被天下，守之以让；勇力振世，守之以怯；富有四海，守之以谦。损之又损，所谓道也。”<br><br>四十七岁，鲁定公以为中都宰，制为养生送死之节，长幼异食，强弱异任，男女别途，路不拾遗。器不雕伪，市不二价。为四寸之棺，三寸之椁。因丘陵为坟，不封不树。行之一年，四方则之。公曰：“学子之法，以治鲁国，何如？”对曰：“虽天下可也，何但鲁国哉？”于是定公以为司空，乃别五土之性，而物各得其所生之宜。五十一岁，为鲁司寇，摄行相事，理朝政七日，而诛乱政大夫少正卯于两观之下。子贡进曰：“夫少正卯，鲁之闻人也，今夫子为政而始诛之，或者太过乎？”夫子曰：“天下有大恶五，而窃盗不与焉。心逆而险，行僻而坚，言伪而辩，记丑而博，顺非而泽。五者有一于身，则不免君子之诛，而少正卯兼有之，此乃人之奸雄者也，不可以不除也。”五十二岁，齐大夫犁鉏言于景公曰：“鲁用孔子，其势危齐。”乃使使告鲁，为好会，会于夹谷，鲁定公将以乘车往，孔子摄相事。曰：“臣闻有文事者，必有武备，请具左右司马以从。”定公曰：“诺。”<br><br>会齐侯于夹谷，为坛位，上阶三等，以会遇之礼相见，揖让而登。献酬之礼毕，齐有司趋而进曰：“请奏四方之乐。”景公曰：“诺。”于是旍旄羽祓，矛戟剑拨，鼓噪而至。孔子趋而进，历阶而登，不尽一等，举袂而言曰：“吾两君为好会，夷狄之乐。何为而进，请命有司。”景公心怍，麾而去之。有顷，齐有司请奏宫中之乐。景公曰：“诺。”优倡侏儒，为戏而前。<br><br>孔子趋而进，历阶而登，不尽一等，曰：“匹夫而荧惑者，罪当诛。请命有司。”齐人莫应。孔子曰：“齐鲁一也，鲁左右司马何在？”鲁左右司马加以法焉，手足异处。景公惧而动，知义不若，乃返所侵鲁之郓、汶阳、龟阴之田以谢过。五十四岁，孔子言于定公曰：“臣无藏甲，大夫五百雉之城，今三家过制，请损之。”使仲由为季氏宰，将堕三郈.于是叔孙先堕邱，季氏将堕费。公山弗狃、叔孙辄率费人袭鲁，公与三子入于季氏之宫，登武子之台，费人攻之，弗克。孔子命申句须乐颀下伐之，费人北，国人追之，败诸姑蔑，二子奔齐，遂堕费。<br><br>将堕邸，公敛处父谓孟孙曰：“堕郕，齐人必至北门，且我孟氏之保障，无郕，是无孟氏也，我将弗堕。”十二月，公围郕，弗克。五十五岁，孔子相鲁，鲁大治，齐人闻而惧。用犁钮谋，馈女乐。季桓子受之，三日不听政，郊又不致月番肉于大夫，孔子遂行，适卫，主于子路妻兄颜浊邹家。<br><br>五十六岁，在卫，卫灵公至粟六万，居顷之，或谮孔子于灵公，灵公使以兵仗卫孔子，孔子恐获罪焉，居十月，去卫。<br><br>将适陈，过匡，颜刻为仆，以其策指之曰：“昔吾与阳货入匡，彼缺处，被攻之所也。”匡人闻之，以为鲁之阳虎。阳虎曾暴于匡，孔子貌似阳虎，遂拘孔子五日。弟子惧。孔子曰：“文王既没，文不在兹乎？”乃使从者求解于卫臣宁武子。匡人曰：“吾以为阳虎，故围之。今非也，释之去。”过蒲，时子路治蒲，孔子善其政，月余返乎卫，主蘧伯玉家。卫灵公夫人南子，甚有美色，旧通于宋朝。宋朝者，男子中之美色者也。既通于灵公之母襄姜，复通于灵公之夫人南子。宋朝惧，遂作乱奔晋。<br><br>自晋归宋，南于思之不置。灵公复为南子召宋朝，男女并宠焉。南子虽有淫行，而复贤慧，尝与灵公夜坐，闻车声辚辚，至明而止，过阙复鸣，南子曰：“此必蘧伯玉也。”灵公曰：“何以知之？”南子曰：“君子不为昭昭饰节，不为冥冥堕行，吾闻之，蘧伯玉君子也，是以知之。”公使人问之，果伯玉也。<br><br>孔子主伯玉家。南子使人谓孔子曰：“四方君子不辱，欲与寡君为兄弟者，必见寡小君。寡小君愿见。”孔子辞谢，不得已入见之。孔子入门，北面稽首。夫人答拜，环佩之声璆然，隔帘相见而出。居月余，灵公与夫人同车，宦者雝渠参乘，使孔子为次乘，招摇市过之。孔子丑之，去卫适曹，又去曹适宋，与弟子习礼于大树下。宋司马桓魋欲杀孔子，伐其树。孔子遂微服过宋，适郑，与弟子相失。孔子独立郭东门，郑人或谓子贡曰：“东门有人，其颡似尧，顶类臯陶，肩类子产，自腰以下，不及禹三寸，累累若丧门之狗。”子贡以实告。孔子欣然笑曰：“形状末也，而似丧家之狗，然哉！”遂至陈，主司城贞子家。五十九岁，自陈过蒲，会公叔氏以蒲叛，蒲人止孔子。弟子有公良孺者，以私车五乘，从孔子，贤而勇，曰：“吾昔从夫子遇难于匡，今又遇难于此，命也。吾与夫子再罹难，宁斗而死。”斗甚疾，蒲人惧，谓孔子曰：“苟无适卫，吾出子。”与之盟，孔子出东门。孔子遂适卫。子贡曰：“盟可负耶？”孔子曰：“要盟也，神不听。”卫灵公闻孔子来，郊迎问曰：“蒲可伐乎？”对曰：“可。”灵公曰：“吾大夫以为不可，今蒲、卫之所以待晋、楚也，以卫伐之，无乃不可乎？”孔子曰：“其男子有死之志，妇人有保西河之志，吾所伐者，不过与公叔氏同叛者四五人。”灵公曰：“善。”乃不伐蒲。晋佛肸为中牟宰，赵筒子攻范中行，伐中牟。佛肸叛。使人召孔子，孔子欲往，子路不悦，已而竟不行。将西见赵简子，至河，闻窦鸣犊、舜华二人见杀，临河叹曰：“美哉水，洋洋乎！某之不济此，命也夫！”子贡曰：“何谓也？”孔子曰：“二人皆贤大夫也。赵氏未得志时，用此二人。而后从政，君子恶伤其类，故余云然。”遂反乎卫，主蘧伯玉家。他日，灵公问陈，孔子对以未学。明日与孔子语，见飞鸿，仰视之，色不在孔子。孔子遂行，复如陈。六十岁，在陈。鲁桓僖之庙灾，南宫敬叔救火。孔子在陈闻之，曰：“灾必桓僖庙乎？”既而果然。秋，季桓子病，谓其子康子曰：“我死，汝必相鲁，相鲁必召孔子。”康子立，欲召仲尼。公之鱼曰：“昔吾先君用之不终，为诸侯笑。今又用之不能终，是再为诸侯笑矣。”康子曰：“然则谁召而可？”<br><br>曰：“必召冉求。”于是使使召冉求。冉求将行，孔子曰：“鲁人召求，非小用之，将大用之也。”是日，孔子有“归与！归与！”之叹。六十一岁，自陈如蔡。六十二岁，自蔡如叶。叶公问政，既而返乎蔡，有《问津》诸章。六十三岁，孔子在陈、蔡之间。<br><br>楚使人聘孔子，孔子将往拜礼。陈、蔡大夫谋曰：“孔子用于楚，则陈、蔡危矣。”相与发徒兵，围孔子于野。孔子曰：“《诗》云：‘匪兕匪虎，率彼旷野。’吾道非耶，吾何为于此？”子贡曰：“夫子之道至大，天下莫能容。”颜回曰：“不容何病，不容然后见君子。”孔子遭围，请诵弦歌不衰。使子贡至楚，楚昭王兴师来迎，然后得免。时楚昭王渡江，有一物触王舟，使使问孔子。孔子曰：“此萍实也，其甘如蜜”。使曰：“何以知之？”子曰：“吾昔之郑，适乎陈之野，闻小儿谣曰：‘楚王渡江得萍实，大如斗，赤如日，剖而食之甘如蜜。’得无是乎？”验之果然。楚昭王将以书社之地七百里封孔子。<br><br>楚令尹子西沮之，昭王乃止。’于是孔子自楚反乎卫。六十四岁，在卫。先是，卫灵公夫人南子淫于宋朝，灵公之太子蒯瞶献地于齐。过宋野，宋野人歌曰：“既定尔娄猪，盍归吾艾豭.”太子羞之，谓戏阳速曰：“从我朝少君，我顾，乃杀之。”速曰：“诺。”乃朝夫人。太子三顾，速不进，夫人见其色，啼而走曰：“蒯瞶将杀余。”公执其手以登台，太子奔宋，尽逐其党。及灵公薨，蒯瞶之子辄立。蒯瞶欲人，辄兴兵拒之，诸侯数以为让。卫君欲得孔子为政，子路曰：“卫君待子而为政，子将奚先？”子曰：“必也正名乎？”子路曰：“有是哉，子之迂也，奚其正？”故子路仕于卫。六十六岁，夫人亓官氏卒。期年，伯鱼犹哭。孔子闻之曰：“谁与哭者？”门人曰：“鲤也。”子曰：“嘻！其甚也。”伯鱼闻之，遂除之。六十八岁，在卫，冉有为季氏将，与齐师战于郑，克之。<br><br>季康子曰：“子于军旅，学之乎？性之乎？”冉有曰：“学之于孔子。”康子曰：“我欲召之，可乎？”对曰：“欲召之，则无以小人间之，斯可矣。”康子遂以币迎孔子。孔子至鲁，哀公馆焉。哀公问政，终不能用。乃序《书》，上自唐、虞，下至秦缪，删古诗三千，为三百五篇。晚而喜读《易》，韦编三绝，修《礼记》。六十九岁，子伯鱼卒。<br><br>七十一岁，鲁哀公十四年春，西狩于大野。叔孙氏之车子鉏商获麟，伤其左足，见其麕而角，以为不祥，以赐虞人。仲尼观之，曰：“麟也，孰为来哉？”反袂拭面，涕泗沾袍，曰：“麟出而死，吾道穷矣。”乃因鲁史作《春秋》，自隐至哀十二公，自平至敬十四王，凡二百四十二年。而绝笔于获麟。笔则笔，削则削，文学如游夏之徒，不能赞一辞。<br><br>弟子三千，身通六艺者七十二人。颜回、闵损、冉耕、冉雍、端木赐、宰予、仲由、冉求、言偃、卜商、颛孙师、曾点、曾参、澹台灭明、高柴、宓不齐、樊须、有若、公西华、原宪、公冶长、南宫适、公皙哀、颜高、商瞿、漆雕开、公良孺、秦商、颜刻、司马耕、巫马期、梁鳣、琴牢、冉孺、颜辛、伯虔、公孙龙、曹恤、陈亢、叔仲哙、秦祖、奚藏、公祖兹、廉洁、父黑、公西蒧、壤驷赤、冉季、石处、左郢，狄黑、商泽、任常、郑邦、乐欣、颜之仆、孔忠、漆雕哆、颜哙、颜无繇、公夏首、申振、邬单、荣旗、悬成、燕仅、原亢、部巽、施之常、秦非、句并疆，步叔乘。七十二岁，子路死于卫。初，卫孔文子圉之妻伯姬，蒯瞶之娣也，素通于家人浑良夫。圉卒，子悝执政，蒯瞶因浑良夫求人，伯姬劫孔悝，立蒯瞶，辄出奔鲁，仲由入，石乞、孟黡以戈击之，断缨，子路结缨而死。悝立蒯瞶.孔子在鲁，闻卫之乱，叹曰：“柴也来，由也其死矣。”<br><br>七十三岁，壬戌四月己丑，夏正二月十八日，孔子卒。先时七日，蚤作，负手曳杖，逍遥于门，歌曰：“泰山其颓乎！梁木其坏乎！哲人其萎乎！”既歌而入，当户而坐。子贡闻之曰：“泰山其颓，吾将安仰？梁木其坏，哲人其萎，吾将安仿？夫子殆将病也。”遂趋而入。孔子曰：“赐，余畴昔之夜，梦坐莫于两楹之间，此殷礼也，某殷人也，夫明王不兴，天下其孰能宗予？殆将死也。”寝疾七日而殁。哀公诔之曰：“夏天不吊，不宁遗一老，俾屏余一人以在位，茕茕余在疚，呜呼哀哉！尼父！无自律。”子贡曰：“君其不殁于鲁乎？夫礼失则昏，名失则愆。生不能用，死而诔之，非礼也；称一人，非名也。君两失之。”五月，葬鲁城北泗水上，弟子皆服心丧三年而去。惟子贡庐于冢上，凡六年。鲁人从冢而家者百余，因名曰孔里。<br><br>孔子之弟子，惟颜回最贤，先孔子卒。其传道有曾子。曾子名参，字子舆，父点，学于孔子之门。曾参年十六，孔子在楚，命参之楚，受学焉。参性至孝，尝出彩薪于野，客至其家，母以手搤臂。参即驰至，问母曰：“臂何恙乎？”母曰：“今有客至，搤臂以呼汝。”参母死，后母遇参无礼，而供养不衰。<br><br>尝芸瓜，误斩其根。曾皙怒，援杖击之。参扑地，有顷而苏，蹙然而起。进曰：“大人用力教参，得无疾乎？”退鼓瑟而歌，欲父听其歌，而知其平也。孔子闻之；告门人曰：“参来，勿纳也。昔舜事瞽瞍，索而使之，未尝不在侧；索而杀之，未尝可得，故小杖则受，大杖则走。今参委身待暴怒，以陷父不义，安得为孝乎？”曾子曰：“参之罪大矣！”遂造孔子谢过。曾子每读丧礼，泣下沾襟曰：“往而不可还者，亲也，子欲养而亲不在。是故椎牛以祭，不如鸡豚之逮亲存也。初吾为吏，禄不及釜，尚欣欣而喜者，非以为多也，乐其逮亲也。既没之后，吾尝南游于楚，得尊官焉，犹北面而涕泣者，非以为贱也，悲不逮吾亲也。”孔予以其能通乎道，故授以一贯之传。曾子以《大学．圣经》一章教弟子，弟子记其意为十传，为千古儒学之宗。其弟子孔伋，字子思，孔鲤之子，孔子之孙也。逮事孔子，而受业于曾子。于思年十六，适宋，宋大夫乐朔与之言学而怒，遂围于思。宋君闻之，驾而救子思。子思既免，曰：“文王拘于羡里，作《周易》。尼父厄于陈、蔡，作《春秋》。吾困于宋，可无作乎！”于是述父师之意，作《中庸》。古云：“孔仅穷居于宋，惧家学不明，作《大学》以经之，《中庸》以纬之。《学》、《庸》皆于思作，甚为近理。初，伯鱼卒，其妻转嫁于卫之庶氏，其后死于庶氏之家，讣于子思，子思哭于庙。门人至，曰：“庶氏之母死，何为哭于孔子之庙乎？”于思曰：“吾过矣！吾过矣！”遂哭于他室，见《礼记》。<br><br>子思之弟子孟子，名轲，字子舆，鲁孟孙之后，邹人也。<br><br>父激，字公宜，娶仉氏，梦神人攀龙凤，自泰山来，将止于峄，凝视久之，忽见片云坠而寤。时间巷皆见五色云，覆孟氏居，而孟子生焉。孟子三岁丧父，母有贤德，挟其子以居。始舍近墓，孟子之少也，嬉戏为墓间事，踊跃筑埋。孟母曰：“此非所以居于也！”乃去。舍近市，嬉戏为贾彳玄亍事。母曰：“又非所以居子也。”遂徙舍学宫旁，其嬉戏乃设俎豆，揖让进退。母曰：“此真可以居于矣！”遂居之。稍长，就学而归。母方绩。问曰：“学何所至矣？”轲曰：“自若也。”母以刀断织。<br><br>轲问其故，母曰：“君子学以立名，问以广知皆由积累而成，亦犹织之待积而成也。若废学无成，与断机何异！”轲惧，旦夕勤学不息，受业于子思，道既通。值梁惠王卑礼厚币，以招贤者，乃至梁。既而去梁适齐，齐宣王以为客卿。当是时，天下务于合纵连衡，以攻伐善战为贤；而孟轲乃述唐虞三代之德，是以所如不合。退而与万章之徒，序诗书仲尼之道，作《孟子》七篇，以诏来世。娶由氏，生子名仲子。孟子曰：“人皆知以食愈饥，不知以学愈愚。夫学者，崇名立身之本也。孟子之学，尊孔子而辟杨、墨，曰：“杨氏为我，是无君也；墨氏兼爱，是无父也。无父无君，是禽兽也。”故杨、墨之害，亦自是灭息，此孟子不世之功也。<br><br>或曰：“佛老之教，甚于杨、墨，不知孟子之时，虽未知有佛，而老子生于孔子之前，其书流传已久，何孟子初无一语辟之也？”今之人以儒、释、道为三教，欲知佛老之事如何，且听下回分解。