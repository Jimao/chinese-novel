词曰：天上鸟飞兔走，人间古往今来。沉吟屈指数英才，多少是非成败。富贵歌楼舞榭，凄凉废冢荒台。万般回首化尘埃，只有青山不改。<br><br>诗曰：<br><br>　　为看青山日倚楼，白云红树两悠悠。<br>　　秋鸿社雁催人老，野草闲花满地愁。却说夏禹王，姓姒氏，字高密，黄帝玄孙也。黄帝生昌意，昌意生颛顼，颛顼生骆明，骆明生鲧。鲧娶有莘氏之女曰志，是为修己，感流星贯昴，梦接意感而怀孕。孕十有四月，以帝尧之五十五年六月六日，生禹于僰道之石纽乡。年十七，舜闻其贤，举之使续父业治水。在外十三年，水害皆息。<br><br>禹为人敏给克勤，其德不违，其仁可亲。声为律，身为度。<br><br>都安邑，以金德王。色尚黑，以建寅之月为岁首，改载为岁。封尧之子丹朱于唐，封舜之子商均于虞。南巡狩，会诸侯于涂山。承唐、虞之盛，执玉帛者万国，立贡法，作乐曰《大夏》。<br><br>悬钟鼓、磬、铎革召，以待四方之士，曰：“教寡人以道者击鼓，谕以义者击钟，告以事者振铎，语以忧者击磬，有讼狱者摇革召。”<br><br>一食而十起，一沐三握发，以劳天下之民。古有杜康造醴酪之酒，饮之不能醉人。至是帝女仪狄作酒进于禹，禹饮而甘之，遂疏仪狄，绝旨酒，曰：“后世必有以酒亡国者。”禹任臯陶、伯益以国政，后臯陶卒，禹荐益于天，天雨金三日。收天下之美铜，铸九鼎，以象九州岛。每州之舆图贡赋，山川草木，奇禽异兽，并诸神怪，俱载于鼎。夏、商、周三代相传，至秦灭周，迁九鼎于咸阳。其一飞入泗水，其八项羽焚阿房，同为灰烬。<br><br>禹出巡狩，见罪人，下车问而泣之。左右曰：“罪人不顺道，君王何为痛之？”禹曰：“尧舜之人，皆以尧舜之心为心，故不犯法。今寡人为君，百姓各自以其心为心，因而犯法，是以痛之。”禹巡狩于江南，致诸侯于会稽，防风氏后至，禹戮之。<br><br>防风氏长大而勇，其骨节专车，后为长狄种。禹崩于会稽，摄位一十七岁，在位十岁，寿一百六岁。<br><br>古以天下为家，故不载还都，遂葬之会稽。苇席桐棺，穿圹七尺，上无泻泄，下无邸水，坛高三尺，土阶三等，延袤一亩，命以益为王。三年之丧毕，益避禹之子启于箕山。天下之人，不归益而归启，曰：“吾君之子也。”启乃即天子位。<br><br>或曰，禹初行于涂山，有九尾白狐，瑞狐也。化为美女，造于禹。天姿国色，百媚千娇，因是狐足小而不能变大，遂为弓跬装，美冠一时。聪俊有德，禹乃纳而爱之，是为女侨。生三子，长曰启，承其本姓；次日宰，为顾氏；三日罕，封余庆王，即姓余氏。<br><br>涂山氏能明训教，而致其化，三子皆贤明。禹王治水，其黄帝水经，与降龙伏魔、穿山透地之书，俱授于涂山氏，故天下不归益而归启也。启命益为辅佐，不一岁而益没，启岁献牺牲以祭之。时有扈氏无道，不奉正朔，启召六卿征之，大战于甘，不胜。六卿请召诸侯伐之。启曰：“吾地非浅也，民非寡也，今兹不胜，是吾德薄而教不善也，何以伐之？”于是班师，琴瑟弗张，钟鼓弗考，不茵席，不仍味，亲亲长长，尊贤委能。行之期年，而有扈自服。在位九岁而崩，子太康立，厥弟五人，分封于卫。<br><br>太康荒逸，不理国事，大权归于有穷国之君后羿。王愈盘游无度，出猎于洛水之外，至百日之久，尚不思返国，民大怨恨。后羿因民心弗忍，乃作起乱来，距之于河外，不得归国。<br><br>厥弟五人，御其母，同待其兄于洛水之汭.五人待兄不至，见后羿作乱，乃述大禹之戒，作歌五章以怨之。太康既不得归，遂弃旧都，都于夏阳。在位二十九岁，崩于夏阳。后羿迎立王之弟仲康。仲康即位之初，首命允侯掌六师，以收羿之兵权，羿犹为相。时掌天文之官羲和，党于羿。至日蚀大变，竟不奏闻救护。意谓日者君象，有难，欲使天下莫救也。王命允侯征之，剪羿之羽翼，以潜消其逆志，故终仲康之世，而不得逞其恶。王在位十三岁崩，于帝相立。相既立，微弱不能制服后羿，后羿专权，逐相居于商邱，依同姓诸侯斟灌、斟寻斗氏，羿因代夏为政，恃其善射，不治民事，专好畋猎，弃贤臣而用寒浞。<br><br>浞行媚于羿之宫人，施赂于羿之左右，愚弄其民，使称羿之功德，娱羿于畋，内外咸服浞。羿犹弗悛，将归自畋，家众逢蒙等杀而烹之。以食其子，子弗忍食，亦杀之。浞自立为王。夏旧臣靡奔有鬲氏。浞因奸宿后羿之妻，生浇及氵豕壹。浇即是也，力能陆地行舟。至是浞使灭斟灌、斟寻斗氏，而弒帝相。相后缗方娠，逃出白窦，归于有仍，生少康于有仍。<br><br>少康既长，为仍牧正，使其臣椒求之，逃奔有虞，为虞庖正。虞君思妻之以二姚，以邑诸纶，有田一成，有众一旅，能布其德，而兆其谋，以收夏众，抚其官职，谋中兴焉。潜通信于旧臣靡。靡自有鬲氏收斟灌、斟寻斗二国之烬以灭浞，而立少康为王。王使其臣女艾灭浞长子于涡，使太子季杼灭浞次子氵豕壹于戈，乃归故都即位。夏道复兴，诸侯无不悦服。后羿专权八岁，寒浞篡位六十岁。少康封庶子无余于越，春秋祀禹墓于会稽，享国极久，至汉武帝时乃亡。<br><br>或曰：“相后之逃，少康之奔，与旧臣靡之举兵，皆狐后涂山氏为之通信，为之主宰。”然史册并无此说，恐系小说家附会，兹不敢从。少康以位二十二岁崩，子季杼立。杼在位十七岁崩，子槐立。槐在位二十六岁崩，子芒立。芒在位十八岁崩，子泄立。泄在位十六岁崩，子不降立。不降在位五十九岁崩，弟扃立。扃在位二十一岁崩，子厪立。厪在位二十一岁崩，不降之子孔甲立。孔甲无道，好鬼神之事，肆行淫乱，夏政始衰。<br><br>时天降二龙，一雌一雄。王求养龙者。昔殿叔安有裔子曰董父，甚好龙，能求其嗜欲而饮食之，龙多归焉。于是有豢龙氏。陶唐氏衰，后有刘累者，学抚龙于豢龙氏，事王，能饮食之，赐氏曰御龙。龙一雌死，累潜醢以食王。王食之甘美，既而使求其羔，累无以应，又虑龙死之事发觉，惧而迁于鲁县。其雄龙见雌死，又无豢之者，流漦于庭，曰：“余褒国之神也，还我雌来。”孔甲卜杀之留之俱勿吉，卜请其漦而藏之，吉。<br><br>乃布币而策告之。漦者，龙之精气也，龙亡漦在，椟而藏之。<br><br>传及殷周至厉王之末，又有一段奇闻出来，且待后话不提。<br><br>孔甲在位三十一年崩，子臯立。臯在位十一岁崩，子发立。发在位十九岁崩，子履癸立，是为桀。尤为无道，暴虐荒淫。有赵梁者，教之贪狠，天下怨恨，诸侯或不朝。桀有力，能申铁钩使直，铁索使断，诸侯有不朝者伐之。伐有施氏，有施氏以妹喜女焉。喜有宠，所言皆从。为琼宫瑶台，弹百姓之财。<br><br>将肉砌于糟堤，将脯悬于林间，酒池可以行船，糟堤可望十里。<br><br>宫女三千人，尽去其衣，闻鼓声一响，俱使之将头倒扑在池上饮酒。将阴器高耸献出，如牛一般。又闻鼓声一响，俱使之就林食脯，将一足踏地，一足踏树，俱要献出阴物。又一鼓饮酒，又一鼓倒在堤上食肉，如牛一般，纷纷忙乱。桀与妹喜观之，大笑取乐。凿山穿陵以通于河，有谏者即杀之。凿池为夜宫，张灯饮酒，男女俱使之杂处而裸体，观交接之势。桀与妹喜大以为乐，因作女乐。太史终古执其图法泣谏，不听，遂出奔商。<br><br>时商汤为夏方伯，得专征伐，邻国葛伯放而不祀。汤使人问之曰：“何为不祀？”答曰：“牺牲不给故耳！”汤使遗之牛羊，葛伯食之，又不以祀。汤又使人问之曰：“何为不祀？”曰：“粢盛不供故耳。”汤使毫众往为之耕，葛伯率其民夺之，其不与者杀之。时有童子以黍肉饷耕者，葛伯欲夺，童子死不肯与，葛伯乃杀而夺之。汤大怒，起兵征之，民大悦服，惟恐汤师之不至，曰：“彳奚我后？后来其苏。”汤尝外出，见人张网四面而祝之曰：“从天坠者，从地出者，从四方来者，俱入吾网。”<br><br>汤曰：“噫！尽之矣！”乃解其三面，止留一面，更祝曰：“欲左者左，欲右者右，欲高者高，欲下者下，不用命者，乃入吾网。”汉南诸侯闻之曰：“汤德至矣，恩及禽兽。”归之者四十余国。桀穷其宗族，辱其勋旧，轻其贤良，弃其礼义。关龙逢谏曰：“人君谦恭敬信，节用爱人，故天下安，而社稷宗庙固。<br><br>今君用财若无穷，杀人若不胜，民惟恐君之后亡矣。人心已去，天命不佑，盍少悛乎？”桀曰：“吾之有天下，犹天下之有日，日亡吾乃亡耳。”遂囚龙逢而杀之。商汤闻又叹息，使人哭之，桀怒囚汤于夏台，已而得释。<br><br>时星陨地震，伊洛竭，泰山崩，灾异迭见。桀暴虐愈甚，伊尹佐汤帅师伐桀。桀起九夷之师，不至，曰：“吾悔不杀汤于夏台，使至于此。”及战不胜，奔于三朡之国。汤又从而伐之，放于南巢。在位五十二岁，后三岁死于亭山。夏亡，凡十七王，并羿、浞共四百三十九岁。汤因代夏为王。未知后事如何，且听下回分解。