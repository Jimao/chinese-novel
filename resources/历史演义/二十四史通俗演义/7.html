词曰：<br><br>滚滚龙争虎斗，匆匆鸟飞兔走。席前花影坐间移，百岁光阴有几。说古谈今话本，图王霸业兵机。要知成败是和非，都在渔樵话里。<br><br>却说幽王时，郑桓公友为王司徒，甚得周众。后犬戎入寇，桓公友死于犬戎之难。平王命其子掘突为司徒，是为武公。及武公卒，子庄公寤生，复为王卿士。王贰于虢，郑伯怨王。王曰：“无之。”故周郑交质，王子孤为质于郑，郑公子忽为质于周。平王崩，周公将畀虢公政，郑祭足帅师取温之麦。秋，复取成周之禾。周郑交恶，桓王夺郑伯政。郑伯不朝，王以诸侯之师伐郑，郑伯御之。战于绣葛，蔡、卫、陈皆奔，王卒大败。祝聃射王中肩，王尚能军，祝聃请从之。郑伯曰：“君子不欲多上人，况敢凌天子乎？苟自救也，社稷无陨足矣。”乃遣祭足劳王，且问左右。时郑兵强政举，齐僖公禄甫欲以其女文姜妻郑太子忽。忽辞。人问其失故，曰：“人各有偶，齐大，非吾偶也。《诗》云：‘自求多福’，在我而已，大国何为？”及北戎伐齐，郑公子忽帅师求齐，大败戎师。齐侯又请妻之，固辞。<br><br>齐侯乃以文姜妻鲁桓公。文姜生得秋水为神，芙蓉似面，比花花解语，比玉玉生香，真乃绝世佳人，古今国色。兼且通今博古，出口成文，因此号为文姜。只是举动轻浮，妖淫成性，鲁桓公宠爱无比。<br><br>及齐僖公卒，子襄公诸儿立，鲁桓公欲与文姜如齐，申繻曰：“女有家，男有室，无相渎也，谓之有礼，易此必败。”公不听，与夫人文姜会齐侯于泺，遂与文姜如齐。文姜入宫，与齐襄公叙饮，四目相视，两下动情，不顾兄妹之亲，竟成苟且之事，色欲昏迷，日上三竿，尚相抱未起。早有宫人报与鲁桓公。桓公谪文姜，文姜以告于襄公。鲁桓公辞行，齐襄公享鲁桓公，桓公醉，襄公使公子彭生抱桓公登车，折其阴，鲁桓公死于车。<br><br>鲁人立桓公之子庄公。齐襄公政令无常，复因鲁人之请。<br><br>杀彭生以悦于鲁。鲍叔牙奉公子小白奔莒。襄公猎贝邱，逐豕，忽变彭生。夜宿离宫，弟无知弒之。管夷吾、召忽奉公子纠奔鲁。齐雝廪杀无知，鲁纳公子纠，小白自莒先入，立为桓公。<br><br>发兵拒鲁，大败鲁师。鲍叔牙使言于鲁曰：“子纠，亲也，请君讨之；管仲，仇也，请受而甘心焉。”乃杀子纠于生窦。召忽死之，管仲请囚。桓公欲使鲍叔为相，辞曰：“臣不若管夷吾，君必欲治国家，非管夷吾不可。”公曰：“夷吾射寡人中钩，是以滨于死。”鲍叔牙曰：“彼各为其主尔。君若宥而用之，亦犹是也”。乃请管仲于鲁。鲁庄公以问施伯，对曰：“管子，天下才也。所在国必得志，请杀而以其尸授之。”庄公将杀之，齐使者请曰：“寡君愿生以为戮。”于是使缚以与齐，鲍叔牙受之。至常阜而脱之。比至，三衅三浴之。桓公亲迎之郊，解其缚而问之，对辄称善，乃以为相，号曰仲父。制国为二十一乡，工商之乡六，不从征役。士农之乡十五，作内政而寄军令。五家为轨，轨有长。十轨为里，里有司。四里为连，连有长。十连为乡，乡有良人。五乡一师，桓公帅十一乡。高子、国子各帅五乡。勿使迁徙，世同居，少同游，耳目足以相识，欢忻足以相死。守则同固，战则同强。又使重罪赎以犀甲，轻罪赎以珠玉，小罪赎以金。复官山海盐铁之利。为女闾三百，专居美妇，日事颜华脂粉，务为妖淫妖媚，以迷各国之商贾宾旅，征其夜合之资，以足国用。于是国富兵强，诸侯畏服。初，桓公出亡过谭，谭不礼焉。齐师灭谭，齐桓公会诸侯于北杏，以平宋乱，遂人不至，齐人灭遂。齐桓公会诸侯于鄄，宋服也。与诸侯同盟于幽，陈、郑服也。山戎伐燕，齐桓公救燕，伐山戎，克之，至孤竹而还。狄人伐邢，管仲言于桓公以救邢，迁邢子夷仪，邢迁如归。狄人灭卫。初，卫公子州吁弒其君桓公而自立，石蜡与国人共杀之，而立桓公之弟宣公。宣公尝烝其父妾夷姜，生子伋，为伋娶于齐而美，宣公遂自娶之，是为宣姜。夷姜失宠而自缢。宜姜生公子寿、公子朔。宣姜与朔构伋子，宣公伪使伋子于齐，使盗待诸莘而杀之。寿子知之，以告伋子，使逃奔他国以避难。伋子曰：“弃父之命，恶用子矣。”勿听，寿子不忍，饮伋子以酒而醉之，载其旌以先，冀盗杀己，可以免兄之死。盗果杀之。伋子酒醒，追至曰：“我之求也，此何罪？请杀我乎尸盗又杀之，国人痛忿。及宣公卒，惠公朔立，左公子泄、右公子职等攻逐之，而立公子黔牟。宣姜年少而寡，齐人使宣公庶于顽烝庶母宣姜，生齐子、戴公、文公、宋桓夫人、许穆夫人。迨惠公朔逐黔牟而自立，传子懿公赤，性最喜鹤，鹤有乘轩者。狄人伐卫，将战，国人受甲者皆曰：“使鹤，鹤实有禄，予何能战！”战于荥泽，卫师败绩，杀懿公，遂灭卫。宋桓公迎其遗民，渡河而南，立戴公以庐于漕，未期而卒。齐桓公帅诸侯救卫，立戴公之弟焰，是为文公，城楚邱而迁焉。卫国勿忘亡，卫文公衣大布之衣，大帛之冠，训农通商，劝学任能，卒兴卫。齐与诸侯会于阳谷，谋伐楚也。齐侯以诸侯之师侵蔡，蔡溃，遂伐楚。与楚盟于召陵而还。<br><br>初，周惠王娶于陈，生太子郑及叔带。王爱叔带，欲立之。<br><br>齐桓公帅诸侯会太子郑，盟于首止，以定其位。惠王使周公召郑伯曰：“吾抚汝以从楚。”郑伯喜于王命，逃归不盟。齐桓公会诸侯伐郑，围新城。郑人乞盟，惠王崩。太子郑立，是为襄王。齐桓公会诸侯于葵邱。襄王使宰孔赐齐胙侯曰：“以伯舅耋老，加劳，赐一级，无下拜。”对曰：“天威不违颜咫尺，小白敢贪天子之命？无下拜，恐陨越于下，以遗天子羞。”下拜登受。宰孔归，路遇晋献公，将来与会。宰孔谓晋侯曰：“可无会也。齐侯不务德而勤远略，其在乱乎？”晋侯乃还。王子叔带欲与戎狄伐周。王知之，将诛叔带。叔带奔齐，齐侯使管夷吾平戎于王。戎侵王室，王以戎难告齐，齐侯使诸侯各发卒戍周。齐管仲卒，桓公用易牙、开方、竖刁，霸业稍衰。<br><br>初，桓公好内，姑姐妹因美貌不嫁者七人，内嬖如夫人者六人。及桓公薨，五公子争立。公尸在牀上六十七日，尸虫出于户。易牙与寺人貂，因内宠以杀群吏，而立公子无亏，孝公奔宋。初，齐桓公与管仲属孝公于宋襄公，至是，宋襄公以诸侯伐齐，齐人杀无亏。四公子之徒与宋人战，宋败齐师，立孝公而还。宋人执滕子婴齐。宋公盟诸侯于曹南，鄙子会盟于邾，邾人执?子，宋公使杀?子，用为牺牲，祭于次睢之社，欲以属东夷。于是诸侯患宋之虐。宋人为鹿上之盟，以求诸侯于楚，楚人许之。诸侯会宋公于盂，楚执宋公以伐宋，诸侯为会于薄而释之。宋伐郑，楚救之。宋及楚人战于泓，宋人既成列，楚人未既济，司马请击之，公曰：“不可，君子不困人于厄。”<br><br>既济而未成列，又以告，公曰：“未可。”既陈而后击之，宋师败绩，公伤股，门官歼焉。国人皆咎公。公曰：“君子不重伤，不禽二毛，寡人虽亡国之余，不鼓不成列。”司马子鱼曰：“若爱重伤，不如勿伤，爱其二毛，不如报焉！君未知战。”<br><br>襄公以伤股故，遂薨，子成公立。时周天子不能驾御诸侯，诸侯悉遵霸主号令。自齐桓公薨，宋襄公欲图霸而不能成。诸侯正苦无所告诉，而晋文公重耳出矣。初，晋献公并吞各国，而国日强。烝于父妾齐姜，生太子申生。又娶二女于戎，大戎胡姬生重耳，小戎生夷吾。公伐骊戎，骊戎女骊姬生得如花似玉，娇艳异常，公甚嬖之，生奚齐；其娣生卓子。骊姬欲立己子，赂外嬖梁五与东关嬖五，使言于公曰：“若使太子主曲沃，而二公子主蒲与屈，则可以威民而惧戎，且旌君伐。”公乃使申生居曲沃，重耳居蒲城，夷吾居屈。晋献公将立奚齐，与中大夫成谋。骊姬谓申生曰：“君梦齐姜，必速祭之。”申生祭齐姜于曲沃，归胙于公。公方出田猎，姬置诸宫中六日，公至，毒而献之。公祭之地，地坟；与犬，犬毙；与小臣，小臣亦毙。姬泣曰：“贼由太子。”<br><br>太子闻之，奔新城，公杀其傅杜原疑。或谓太子辩之，君必明焉。申生曰：“君非姬氏，居不安，食不饱，我辩明，姬必有罪。君老矣，吾又使君不乐，何以为孝？”或曰：“子其行乎？”申生曰：“君实不察其罪，被此名也以出，人谁纳我？”缢于新城。姬遂谮二公子曰：“皆知之。”重耳奔蒲，复奔翟；夷吾奔屈，复奔梁。献公使荀息传奚齐。晋献公疾，谓荀息曰：“以是藐诸孤，辱在大夫，其若之何？”荀息对曰：“臣竭其股肱之力，加之以忠贞。其济，则君之灵也；不济，则以死继之。”公卒，里克以申生之死及公子出亡之故，结党杀奚齐。荀息将死之，或曰：“不如立卓子而辅之。”苟息立公子卓以葬，里克又杀卓子，荀息死之。秦穆公、齐桓公遣兵纳公子夷吾，立为晋侯，是为惠公。惠公杀里克、丕郑及七舆大夫？许秦河东五城以求返国。归而背约，不与其在秦也。秦穆夫人嘱以贾君，贾君色未衰，归而烝于贾君。贾君泣从之，而请葬其太子申生。晋侯许之，改葬太子。狐突往新城，遇太子于路，告之曰：“夷吾无礼，吾得请于帝矣，敝于韩。”晋饥，乞籴于秦，秦输之粟；秦饥，乞籴于晋，晋闭之籴。秦伐晋。晋惠公与秦穆公战于韩，秦获晋侯。秦穆公夫人姬氏，惠公之姑也，为之请于穆公，不杀而仍归之，以惠公公子围为质。是岁，晋又饥，秦又馈之粟，曰：“吾怨其君而矜其民。”秦穆公以女妻子围，子围自秦逃归。晋惠公卒，子围立，是为怀公。其妻在秦，是为怀嬴。<br><br>初，晋公子重耳自翟奔齐，齐桓公妻以宗女姜氏，居五年，无去心，赵衰与舅犯谋行。齐女侍者闻之，以告其主姜氏。姜氏杀侍者，与赵衰等谋醉重耳，载之以行。及曹，曹共公闻其骈胁，使之浴，迫而观之。僖负羁之妻曰：“吾观晋公子之从者，皆足以相国，若归，必得志于诸侯。得志于诸侯，而诛无礼，曹其首也。子盍早自贰焉。”乃馈盘飧，置壁焉。公子受飧返璧。及宋，宋襄公赠以马二十乘。及郑，郑文公亦不礼焉。<br><br>去之楚，楚子飨之，送诸秦，秦穆公纳女五人，怀嬴与焉。<br><br>秦纳重耳，怀公围奔高梁，杀之，重耳立。吕甥、郄芮将弒之。寺人披以告，晋侯僭会秦伯于王城，秦伯诱吕、郄而杀之。晋侯迎夫人嬴氏以归，即侄妇怀嬴也。因归文公为妻以后，复号文嬴。周王子叔带以戎兵入寇王室，襄王出适郑，处于汜，秦穆公师于河上，将纳王。狐偃言于晋侯曰：“求诸侯莫如勤王，诸侯信之，且大义也。”晋侯辞秦师而下，逆王入于王城，取叔带于温，杀之。晋侯朝王，王与之阳樊、温原、攒茅之田。<br><br>原不服晋，晋侯围原，命三日之粮，原不降，命去之。谍出曰：“原将降矣，军吏请待之。”公曰：“信，国之宝也，民之所庇也，得原而失信，何以庇之？所亡滋多。”退一舍而原降。初，晋文公为公子出亡时，过卫、过曹，曹卫俱不礼焉；过宋。宋襄公礼之。宋以其善于晋侯也，故叛楚即晋。楚令尹子玉帅师伐宋，围缗；鲁以楚师伐齐，取谷。宋公孙固如晋告急，晋先轸曰：“报施救患，取威定霸，于是乎在矣！”狐偃曰：“楚始得曹。而新婚于卫，若伐曹、卫，楚必救之，则齐、宋免矣。”于是搜于被庐，作三军，侵曹伐卫。楚人入卫，晋人救曹，执曹伯以畀宋人。令无人僖负羁之家而免其族。楚师子玉请战。晋侯、齐师、宋师、秦师与楚师战于城濮，楚师败绩。晋献楚俘于周王，王策命晋侯为诸侯伯。晋召诸侯朝周王会于河阳践土，诸侯毕朝。郑二于楚，晋侯、秦伯围郑。郑使烛之武夜见秦穆公，曰：“郑在晋之东，秦在晋之西，越国鄙远，君知其难也。焉用亡郑以倍邻？邻之厚，君之薄也。”秦伯悦，与郑人盟，使杞子、逢孙、杨孙戍之，乃还。及晋文公薨，子襄公立，杞子自郑使告于秦曰：“郑人命我掌北门之管，若潜师以来，国可得也。”穆公访诸蹇叔，蹇叔曰：“劳师以袭远，不可。”公辞焉。召孟明视、西乞术、白乙丙，使出师。蹇叔送其子白乙丙曰：“晋人御师必于淆，淆有二陵焉，其南陵夏后臯之墓也，其北陵文王之所避风雨也。<br><br>子必死是间，予收尔骨焉。”秦师遂东行。及滑，郑商人弦高遇之，以乘韦先，以牛十二犒师，曰：“寡君闻吾子将步师，出于敝邑，敢犒从者。”且使遽告于郑。孟明视曰：“郑有备矣，不如还也。”灭滑而还。晋先轸曰：“秦违蹇叔而以贪勤民，天奉我也。奉不可失，敌不可纵，必伐秦师。”遂发命，遽兴兵戎，败秦师于淆。获百里、孟明视、西乞术、白乙丙以归。文嬴请释三帅，使归就戮于秦，乃舍之。既而使追之，则在舟中矣。孟明稽首曰：“君之惠，不以累臣衅鼓，使归就戮于秦，若从君之惠而免之，三年将拜君赐。”秦伯素服郊次，向师而哭曰：“孤违蹇叔，以辱二三子，孤之罪也！大夫何罪？<br><br>且孤不以一眚掩大德。”复使孟明视为政。秦穆公复使孟明视伐晋，济河焚舟，取王宫及郊，晋人不出，遂自茅津济，封淆尸而还。秦穆公用由余之谋伐戎，并国十二，开地千里，遂霸西戎。周天子使召公过贺秦穆公以金鼓，命为西方诸侯伯。穆公任好薨，子康公立。自是秦与晋为仇，而与楚相好矣。<br><br>却说楚自熊通僭号称王，并吞诸小国，而国日强。至穆公商臣卒，子庄王旅立，三年不出号令，日夜为乐。伍举入谏，王左把郑姬，右抱越女，坐钟鼓之间。伍举进曰：“有鸟于此，三年不蜚不鸣，是何鸟也？”王曰：“三年不蜚，蜚将冲天。三年不鸣，鸣将惊人。”举退曰：“吾知之矣。”居数月，淫益甚。大夫苏从又谏，乃罢淫乐听政。所诛者数百人，所进者数百人，任伍举、苏从以政，国人大悦。楚大饥，戎伐楚。庸人帅群蛮以叛楚，麋人率百濮聚于选，将伐楚。楚人谋徙于阪寓，蒍贾曰：“不可，我能往，寇亦能往，不如伐庸，夫麋与百濮，谓我饥，不能师；若我出师，必惧而归。”乃出师，遂灭庸；群蛮从楚子盟。宋昭公无道，弟公子鲍礼于国人，宋饥，竭其粟而贷之，养老尊贤，亲自桓以下，无不恤也。鲍美而艳，鲍嫡祖母宋襄公夫人王姬欲通之。鲍不可，乃助之施。国人奉公子鲍以通于夫人，昭公将田孟诸，未至，夫人使卫伯帅郊甸之师，攻而杀之，公子鲍立，是为文公。晋荀林父以诸侯之师伐宋，宋及晋平。楚庄王伐宋，宋告急于晋，晋师不出，宋及楚平。楚子伐萧，巫臣曰：“师人多寒。”王巡三军，抚而勉之。三军之士，皆如挟纩，遂灭萧。楚灭舒蓼而疆之。及滑汭，盟吴、越而还。时有夏姬，郑女也。貌极美而善淫，淫其兄子蛮，子蛮夭死。嫁于陈夏御叔，生征舒，御叔亦为淫死。陈灵公与孔宁、仪行父通于夏姬，皆藏其近体亵服，以戏于朝，饮酒于夏氏。<br><br>公谓仪行父曰：“征舒似汝。”对曰：“亦似君。”征舒病之。<br><br>公出，自其厩射而杀之。孔宁、仪行父奔楚。楚入陈，杀夏征舒，虏夏姬，因县陈。申叔时曰：“合诸侯以伐陈，讨有罪也。<br><br>今县陈，贪其富也，以讨始而以贪终，无乃不可乎？”庄王曰：“善。”乃复封陈，立成公。庄王将纳夏姬，申公、巫臣止之，王乃止。子反欲娶之，巫臣又止之。乃以与连尹襄老，襄老战死于邲，不获其尸。其子黑要烝于夏姬，巫臣使谓夏姬曰：“归郑，吾聘汝。”夏姬遂以求襄老之尸为名，归于郑。巫臣因谋聘齐之役，遂适郑，娶夏姬以奔于晋。子反怨巫臣之娶夏姬也，遂杀巫臣之族，而分其室。巫臣乃通吴于晋。教吴乘车，教吴战阵，教吴叛楚，蛮夷属于楚者，吴尽取之。而吴于是始大，通吴于上国。盖夏姬善彭祖交接之术，以故老而复少者三，巫臣必欲娶之，以传其术。归巫臣后，又生男女数人，至百余岁，犹如二三十岁时，后与巫臣皆仙去。所著有《夏姬秘诀》二十七卷，皆言男女采补交接之事，其书不传，即今妖狐术也。此系闲话不提。<br><br>却说郑既受盟于楚，又二于晋，楚子围郑，晋苟林父救郑，与战于邲，晋师大败，郑属于楚。初，楚庄王宴群臣，命美人行酒，日暮酒酣，烛灭，有引美人衣者，美人授绝其冠缨，请取火视之。王曰：“奈何显一妇人之节，而辱士乎？”命曰：“今日与寡人饮，不绝缨者不欢。”群臣尽绝其缨而火，极欢而罢。及围郑之役，有一臣常在前。五战五获首，遂得胜，询之，则夜绝缨者也。因以美人赐之，人心悦服，楚遂大霸诸侯。<br><br>楚庄王旅卒，子共王审立。晋悼公周复霸，三驾而楚不敢与争。<br><br>春秋之世，自晋文公后，晋霸于北，北方诸侯晋主之。楚霸于南，南方诸侯楚主之。齐服于晋，秦服于楚，而郑为必争之地。郑服于晋，则楚伐郑。郑服于楚，则晋代郑。所谓伐者，入其乡邑，淫其妇女，掳其人民，服则盟而还之，不甚杀人。<br><br>故郑风不过妇女淫乱，犹可以为国也。如是者八十余年，郑几于亡。后赖于产为政，善于治国，又善于事大国，乃四十余年不被兵。宋向戌善于晋执政赵文子，又善于楚令尹子木，请合二国之好，弭兵释争，为会于宋。除齐、秦外，使二国之属国交相见，于是秦晋分霸。楚属国陈侯、蔡侯、北燕、杞伯、胡子、沈子、白狄朝于晋，晋属国宋公、鲁侯、郑伯、许男朝于楚，如是者十八年。<br><br>自晋会诸侯于平邱，而晋不复主诸侯。是年，楚公子比弒灵王，公子弃疾杀比自立，是为平王。平王使伍奢为太子建师，费无极为副，为建娶妻于秦，无极与迎，先归，谓平王曰：“秦女极美，王可自取之。”平王遂自娶建妻，置建于城父。费无极复谗建将叛，王执伍、奢，使司马奋扬杀子建，奋扬告建使行，建奔宋。平王使召伍、奢二子，伍尚来归，弟伍员奔吴。<br><br>楚杀奢尚，伍员欲报之，求用于吴。吴自巫臣教战以来，而吴渐强，至寿梦称王。寿梦四子，长诸樊，次余祭，次夷昧，次季札。札甚贤，寿梦欲立札，札让不可，乃立诸樊，约以次相传，必致国于札。三兄俱以酒色狂乐，自促其寿。及夷昧卒，以国授札，札逃去。吴人立夷昧之子僚。诸樊之子光使专诸弒僚而自立，是为阖闾。用伍员，复以孙武子为将则伐楚。五战及郢，楚昭王奔随。吴人入郢，以班楚宫，而淫其妇女，孙子乃去。伍员使人取平王之尸，鞭之三百。申包胥乞师于秦，秦伯使就馆。包胥依庭墙则哭，勺饮不入口者七日。秦哀公为赋《无衣》，秦师乃出。申包胥以秦师救楚，于越乘吴兵在楚，兴师入吴。阖闾闻有越师，又与秦战不胜，乃弃楚归吴，昭王入郢复位。吴伐越，越子勾践御之，败吴于槜李。阖闾伤将指卒，子夫差嗣立。夫差使人立于庭，苟出入必叫曰：“夫差！尔忘越王之杀尔父乎？”王应曰：“唯！不敢忘。”三年乃报越。吴伐越，败越于夫椒，遂入越。越勾践以甲楯五千，栖于会稽，用范蠡计，使大夫种困于平城，因吴太宰嚭以行成于吴，夫差将许之。伍员不可。勿听，员退而告人曰：“越十年生聚，十年教训，二十年后，吴其为沼乎？”吴及越平。勾践返国，劳身焦思，卧薪尝胆，养士爱民，与范蠡、文种谋。以古今绝色，如花似玉，国色天香之美女西施馈吴。西施得宠，教之荒淫失政。吴内荒于色，外荒于兵，而国日危矣。<br><br>伍员数谏，反赐之死。吴伐齐，败齐师于艾陵，与晋定公会于潢池。而吴霸诸侯，越勾践日夜谋吴，生聚教训，知众可用，因吴与晋会，乘虚伐吴。吴王兵败，栖于姑苏。使人行成于碎。<br><br>－勾践举许之，范蠡不可，勾践听之，夫差自杀。<br><br>勾践以众北渡淮，与齐晋诸侯会于徐州，致贡于周天子。<br><br>周王使人赐以胙命为伯，使号令齐、楚、秦、晋，歃血盟而去。<br><br>横行江淮，诸侯毕贺。迨范蠡去，而文种诛，势稍弱。其后六卿分晋，并为韩、赵、魏三国。田和篡齐，新国四，加旧国秦、楚、燕，是为战国七雄。至秦孝公用商鞅之计，而秦渐强，并吞之势成矣。夫春秋之世，弒君三十六，亡国五十二，诸侯奔走，不得保其社稷者，不可胜数。男女乱伦，恬不为怪。公卿大夫，易室饮酒。先师孔子，为世道人心忧惧，乃因鲁史以作《春秋》，为百王之大法。而物则彝民，赖以不坠。<br><br>不知孔子之事如何，且听下回分解。