词曰：山色消磨今古，水声流尽年光。翻云复雨数兴亡，回首一般模样。清景好天凉夜，赏心春暖花香。百年身世细思量，不及樽前席上。却说宁宗驾崩，丞相燕帖木儿议立文宗子，文宗后不从，迎立顺帝。顺帝至静江，丞相燕帖木儿见帝，并马徐行，且陈迎立之意。帝幼，且畏之，一无所答，燕帖木儿疑之，故至京，久不得立。乃燕帖木儿以大权归己，酷爱女色，后房美女充斥，又时强取他人美妇，淫至三日，则还之。燕帖木儿逐日宣淫，其善淫者赏，不善淫者鞭，众妇聚淫，体羸溺血而死，文宗后乃与大臣立帝。帝以后伯颜为右丞相，以燕帖木儿之弟撒敦为左丞相。撒敦死，以其子唐其势代为之。唐其势妹为顺帝后。<br><br>而右丞相伯颜独专权用事，唐其势不愤，谋另立所亲。事觉，后伯颜率兵掩捕，获唐其势与其弟塔剌海。塔剌海走匿皇后坐下，后蔽之以衣，左右拽出斩之。血溅后衣。伯颜使人并执后，后呼帝曰：“陛下救我。”帝曰：“汝兄弟为逆，我何能救？”乃牵后出宫，杀之于开平民舍。封后伯颜为秦王，是日，秦州山崩地裂。伯颜既灭唐其势，独秉国钧，专权自恣，虐害天下，渐有奸谋，帝患之。其从子脱脱，深以为忧，私请于其父马札儿台曰：“伯父骄纵已甚，万一天子震怒，则吾族赤矣！曷若于其未败图之？”其父亦以为然，复怀疑，久未决。质之于其师吴直方，直方曰：“传有云，大义灭亲，丈夫但知忠于谋国耳，余复何顾焉。”脱脱乃乘间言于帝，帝遂与定谋。会伯颜请帝出猎，帝命太子燕帖古思同往，猎于柳林。脱脱以所掌兵及宿卫士拒伯颜，夜奉帝御玉德殿，诏数伯颜罪恶，赍赴柳林，黜为河南行省。伯颜请乞陛辞，不许。遂行，未几而死。顺帝以父明帝暴崩，身死不明，诏撤文宗庙主，徙文宗后太皇太后于东安州，寻卒，放太子燕帖古思于高丽，杀诸途。以脱脱为丞相。脱脱悉更伯颜所为，中外翕然，称为贤相。无奈帝性优柔少断，纪纲废弛，政治日紊，灾异迭见。雨血于汴梁，着衣皆赤；天雨毛，如线而绿。民谣云：“天雨线，民起怨，中原地，事必变。”湖广、河南大旱，至三月不雨。至于八月，太白屡昼见经天。京师地震，鸡鸣山崩，陷为池，方百里，人畜死者甚众。浙江自春间不雨，至于八月，民大饥。有星孛于王良，没于贯索，彗星见东北，凡六十四日，自昴至房，历十五宿而灭。上都雨雹大如拳，有小儿、狮象、龟玦之形。汀州大水，平地水深三丈，没民庐舍八百余家。常州山水溢，势高一丈，坏民庐舍。彰德有赤风自西北，如斧形，削之有屑，击之有声。<br><br>饶、信等路雨黍，民取而食之。陇西地震，百余日不止，陵谷变迁。会州公廨墙崩，获弩五百余张，长者丈余，短者八九尺，人莫能挽。霍山崩，前三日，山如雷鸣，禽兽惊散，陨石数里。大都无云而雷。汴梁城东汴河水，皆成五色花草，文采如绘画，三日方解。湖广雨黑雪。陕西有一山，西飞十五里。山之旧基为深潭，有两日相荡。又日傍有一星一月。彰德李实如黄瓜。<br><br>先是童谣云：“李生黄瓜，民皆无家。”大名有星如火，从东南流，芒尾如曳彗，堕地有声，火焰蓬勃，久之乃息，化为石，青黑光莹，形如狗头，命藏于库。司天监奏天狗星陨，血食人间五千日，始于楚，遍及齐赵，终于吴，其光不及两广。有龙斗于乐清江，飓风大作，所至有火光如球，死者万余人。大都昼雾。静江路山崩地陷，大水。大同路夜间黑气蔽西方，有声如雷。东北方有云如火，交射中天，遍地俱见火光，空中有兵戈之声。山东地裂，天雨白毛。山东、河东、河南、关中等处，飞蝗蔽天，壅塞人马，不能行，民大饥相食。彗星见于危室，光芒长丈余，色青白，行过大阳，惟有星而无芒，行至昴宿，凡三十四日始灭。长星现，其形如练，长数十丈，在虚危之间，后四十余日乃灭。山东有赤气千里。大都雨牦，长尺许。绍兴卧龙山裂。绛州天鼓鸣，有如空中战斗之声。皇太子寝殿后新甃井中，有龙出，光焰烁人，宫人皆震慑个地。<br><br>乃帝不思反躬修德，惟事逸乐，不理朝政，加之以水旱虫灾，于是民愁盗起。盗扼运河，劫商旅运船三百艘，无能捕之者。盗窃太庙神主，盖神主以金为之也，捕之不获。沿河盗起，剽掠无忌，有司不他禁，广州朱光卿兵起，自称大金皇帝，寻灭。台州黄岩民方国珍，世以贩盐为业，怨家陈氏讼其与海盗通，国珍戕杀陈氏，捕者至，国珍格杀捕者，遂与兄国璋、弟国瑛、国珉等六人入海，聚众数千起义。帝命浙江参政朵儿只班讨之。国珍知事危，焚舟将遁。元兵忽自相惊溃，朵儿只班反为国珍所擒。国珍迫其上招降之状，朝廷从之，授国珍兄弟以官。国珍等不之官，纳赂执政，使无讨己，以海为巢穴，据台温、庆元、衢州之地（庆元今宁波府是也）。叛服不常，势益振，天下闻之，遂群起响应矣。其后国珍据浙东二十余年，元官为太尉，封衙国公。明太祖讨降之，以善终。见下回。<br><br>黄河决，脱脱集群臣廷议。漕运使贾鲁以为必塞北河，疏南河。使复故道，役不大兴，害不能已。于是遣成遵等行视河，成遵力言其不可，且曰：“山东连岁荒歉，若聚众二十万于此地，恐为他日忧。”脱脱曰：“汝谓民将反耶？”勿听。命贾鲁以工部尚书充河防使，发河南北兵民十七万治河，兴工五阅月，诸埽堤成，河复故道。先是河南北童谣云：“石人一只眼，挑动黄河天下反。”及贾鲁治河，果于黄陵岗得石人一只眼。于是颍州人刘福通兵起，以红巾为号，陷颍州。栾城人韩山童、祖父以白莲会烧香聚众，至山童倡言，天下大乱，弥勒佛下生，河南及江淮人民翕然信之。福通等复诡言山童实宋徽宗八世孙，当为中国主，欲同起兵。事觉，福通遂反，山童就擒，其妻杨氏及子韩林儿逃之武安。刘福通既破颍州，遂据朱臯，攻破罗山真阳，寻攻舞阳、叶县等处，刘福通陷汝宁府及息州、光州，众至十万。刘福通等迎韩林儿至，立为帝，号小明王。建都毫州，国号宋，以为宋徽宗九世孙也。改元龙凤。宋将毛贵破齐南路，元河南行省董抟霄与战，死之。抟霄被杀，无血，惟见白气冲天。是日，其弟昂霄守淮南，亦死。宋刘福通破汴梁，迎其主韩林儿徙都之。宋将关先生攻保定路，不克，遂逾太行，焚上党，破辽、晋、冀、云中、雁门、代郡，烽火数千里，复掠大同，破上都，焚宫阙，大掠塞外诸郡而还。<br><br>时沈邱人察罕帖木儿，与罗山李思齐同起兵讨之，事闻，元并用之。察罕善用兵，转战无敌，军声大振。宋将李武、崔德破商州，攻武关，直趋长安，分掠同、华诸州。元豫王大惧，御史王思诚请求救于察罕。察罕帖木儿得书，遂与李思齐提轻兵五千赴援，转战而前，杀获无算，义军溃散。朝廷论功，遂以二人镇陕西。察罕帖木儿图复汴梁，乃大发秦晋军，诸路并进，攻拔汴梁。刘福通奉宋主走安丰，察罕进兵复山东，宋将田丰、王土诚以城降。察罕起兵围益都城（益都，今青州府是也）。田丰与王士诚阴谋刺察罕，察罕推诚待之不疑，田丰请察罕看营垒，察罕帖木儿行至丰营，遂为王士诚所刺。田丰、王士诚走入益阳城，讣闻，帝震悼，封忠襄王。使其子扩廓帖木儿，仍袭父职。扩廓攻益都城愈急，遂克之。取田丰、王士诚之心以祭父。余党皆伏诛。韩林儿称帝十二年，为吴张士诚将吕珍所破。珍入安丰，杀刘福通。宋主韩林儿走滁州，归于明，诸将欲奉之，刘基止之。后三年卒。关先生引兵欲复攻上都城，元孛罗帖木儿击降之。其与刘福通同时起兵者，又有蕲州罗田县人徐真，一名寿辉。寿辉为布贾，浴于盐塘。麻城人邹普胜以弥勒佛教，鼓煽湖湘，过而见其有异光。因与黄陂渔人倪文俊等共推为主，聚众反，亦以红巾为号。陷蕲水及黄州、饶信等处。以蕲水为都，国号天完，僭称帝，改元治平。陷汉阳、光国、武昌诸郡，安陆知府丑驴战败死之。攻江州，总管李黼出战，身先士卒，大呼陷阵，贼大败。既而诸路守贼皆遁。<br><br>黼无援，城陷，犹巷战，骂贼而死。寿辉兵遂陷南康路，分兵陷袁、瑞、岳、房、归等州。<br><br>时有沔阳渔人陈友谅，本姓谢，祖千一，赘于陈，遂从其姓，父普才。友谅生而多力，优武艺，尝为狱吏，不乐，往投寿辉，为倪文俊簿书掾，寻亦领兵为元帅。倪文俊破沔阳、汉阳、襄阳、荆州、常德、衡州、澧州诸路，倪文俊建宫室于汉阳，迎其主寿辉都之。寿辉本庸才，既居汉阳，权归文俊。文俊遂谋杀寿辉，不果，奔于黄州。天完将陈友谅袭杀文俊，自称平章事，居江州。陈友谅陷安庆，元守将淮南行省余阙死之。<br><br>友谅破龙兴，龙兴今江西南昌府是也，尽陷江西诸路。天完主徐寿辉闻陈友谅破龙兴，欲徙都之。友谅忌其来，佯出迎，而伏兵尽杀其部曲，惟存寿辉一人。遂以江州为都，居之。事权一归友谅，寿辉惟拥虚位而已。次年五月，陈友谅弒其主徐寿辉，称帝，改元大义，国号汉。寿辉凡称帝十年而亡，而友谅遂为强敌，凡五年，为明祖所灭。见下回。<br><br>初，随州人明玉珍，世农家，身长八尺，目重瞳，以信义为乡党所服。徐寿辉兵起，玉珍集乡兵于青山，往投之，隶倪文俊部下，镇沔阳。玉珍以兵克重庆、取成都，蜀中郡县皆附焉。及闻陈友谅弒寿辉，遂据蜀地称帝，国号夏，凡四年，传子明升。六年，明太祖讨之，降于明，封归义侯。见下回。其与徐寿辉同时而起者，又有萧县李二、彭早住、赵均用同起兵攻陷徐州。李二号芝麻李，亦以烧香聚众而起。<br><br>濠州定远人郭子兴，起兵据濠州，自称元帅。元将彻里不花率兵欲复濠州，惮不敢进，惟日掠良民，指称为盗以邀赏。<br><br>由是民益不安，多入城投子兴以自保。大明太祖朱元璋，在皇觉寺为僧，亦不自安。入濠投子兴，几斩，得释，收为步卒，两月余为亲兵。明祖战无不克，子兴配以养女马氏，日见亲爱。<br><br>时丞相脱脱见天下乱，亲请出征，至徐州，破芝麻李，败赵均用、彭早住。将次平贼，朝廷诏之班师还朝，而贼益恣。赵均用、彭早住既为脱脱所败，自徐奔濠州。郭子兴屈己下之，反为所制，居于兴上，遂据濠称王。明祖时在濠，识其非道，率乡里壮士徐达等二十四人，南游定远，取横涧山，破义兵营，得军二万余人，入滁阳守之。时郭子兴为彭、赵所挟，东屯泅州，明祖乃遣人赂彭、赵，迎子兴入滁，称滁阳王。彭早住寻死，赵均用益专，其后赵均用袭杀宋将毛贵，其党续继祖自滁阳入益都，执均用杀之，其党遂散。郭子兴既入滁称王，未几卒。大明太祖遂继之而兴焉。时又有泰州白驹场亭民张士诚，与弟士义、士德、士信，皆以贩盐为业。士诚有膂力，寡言笑，轻财好施，为盐场牙侩，乡里多侮之，弓兵邱义尤甚。士诚乃与诸弟及壮士李伯升等杀义，并素相陵侮者，纵火焚其居，遂起兵陷泰州，复陷兴化，据高邮，自称诚王，号大周，寻改号曰吴。元淮南行省遣知府李齐招谕之，士诚呼齐使跪，齐不屈，死之。士诚攻扬州，又陷盱眙及泗州，会元丞相脱脱将兵讨之，士诚大败，几危。未几，脱脱以谗去职。士诚复振，入据平江（平江即今苏州府是也），分兵掠湖州、松江、常州，破杭州。<br><br>士诚数为明将所败，乃请降于元。元赐以御酒龙衣，征海运。<br><br>时方国珍亦降元，士诚乃运米十万石于京师。士诚之地，南至绍兴，北至济宁，称王四年，为明所灭。见下回。<br><br>此外一时起兵作乱者，凡百余处，其起没不可胜记。各处官兵，俱各怠玩纵寇，或杀平民，指为盗贼以邀功，而淫掠其妇女，由是群盗益盛。丞相脱脱复请出师讨贼。脱脱出征，所至皆捷。时帝怠于政事，荒于游宴。以脱脱出外，乃召用哈麻为右丞相。哈麻与妹婿秃鲁帖木儿等，阴进西番僧行房中运气之术，又进僧伽璘真，为秘密法，帝皆习之。蚪西番僧为司徒，伽璘真为国师，各取良家美女三四人以奉之，谓之供养。尝谓帝曰：“陛下尊富，不过百年而止，人生几何，当受此秘密，大喜乐禅定，广采女精，即得长生不死。”于是帝日从事于其法，广取妇女，惟淫戏是耽。帝弟宠臣，皆得在帝前演法，男女裸处，相与亵狎，号所处室曰“皆即兀该”，犹华言“事事无碍也”。群僧出入禁中，明与妃嫔宫人交，君臣宣淫，丑秽之声外闻。又以宫女十六人，首戴象牙金镶冠，身披大红锁金缨络，为天魔舞。又以宫女十一人，执龙笛、头管、小鼓、筝繁、琵琶、胡琴、响板，每宫中赞佛，则奏之。又于内苑造龙舟，首尾长一百二十尺，广二十尺，上有五殿，龙身并殿宇俱五彩金装，用水手二十四人，皆衣金紫，自后宫至前宫，山下海子内往来游戏。行时，龙首眼目爪尾皆动。又自制宫漏，高六七尺，为木匮，藏壶其中，运水上下，匮上设西方三圣殿，匮腰设玉女，捧时刻筹，时至，辄浮水而上。左右列二金甲神人，一悬钟，一悬钲，夜则神人自能按更而击。<br><br>时脱脱出征，屡败义军，进军高邮，连战大捷。分兵平六合，张士诚势大蹙。右丞相哈麻与脱脱有隙，讽骏察御史袁赛因不花等劾奏脱脱出师三月，略无寸功，倾国家之财，以为己用，半朝廷之官，以为己随，诏夺脱脱官爵，淮安安置，而以雪雪代之。脱脱与诸将别，副使哈刺答曰：“丞相此行，我辈必死他人之手，今日宁死丞相之前。”遂拔刀自刎而死。未几，哈麻矫诏，遣人以鸩酒赐脱脱而杀之。自是听义军攻城略地。<br><br>守臣或死，或降，或遁，而元事不可为矣。顺帝日事荒淫。哈麻自以前所进西番僧为耻，告其父日：“我兄弟位居宰辅，宜导人主以正，今秃鲁帖木儿专媚上以淫亵，天下士大夫必讥笑我，且上日趋于昏暗，何以治天下？皇太子年长，且聪明，不若立以为帝，奉上为太上皇。”其妹闻之，归告其夫秃鲁帖木儿，即以上闻。不敢言淫亵事，但曰：“哈麻谓陛下年老故耳。”<br><br>帝大惊曰：“我发未白，齿未落，遽以为老耶？”并其弟雪雪杖杀之。时帝怠于政事，以天下乱，乃命太子监国。阳翟王阿鲁辉帖木儿拥兵数十万，将犯京师，遣使来言曰：“祖宗付汝以天下，汝已失其大半，若以国玺付我，我当自为之。”元主遣使报曰：“天命有在，汝欲为则为之”。命知枢密院事秃坚帖木儿等将兵击之，不克，军士皆溃，秃坚帖木儿走上都。阿鲁辉以兵逼上都。太子言于上，请以丞相太平为上都留守。太平，中华人，太子恶之，实欲杀之也。适有阿鲁辉部将脱驩者，太平子也，先忽都故将也，引兵缚阿鲁辉帖木儿至军前。太平不以为己功，令缚送阙下，诛之。帝复欲以太平为相，太子令人诬而杀之，逼令自裁，以搠思监为右丞相。搠思监徇太子旨，诬老的沙及宣政院使也先忽都谋为不孰，收其党，锻炼其狱。搠思监与宦者朴不花附太子，必欲穷究其事，连逮不已，也先忽都等皆死，老的沙逃匿孛罗帖木儿部下。下诏削孛罗官爵而夺其兵。孛罗帖木儿不受命，令秃罗帖木儿举兵犯阙，太子遣兵拒之而败。太子率侍卫兵出古北口东走，秃坚兵至清河，京师大震，使达达至其军问故，秃坚言必欲得搠思监与朴不花，于是执二人与之。诏复孛罗帖木儿官爵，加太保，仍守大同。秃坚帖木儿兵自建备门入，观帝于延春阁，恸哭请罪。<br><br>帝宴赉之，以为平章事，乃引军还大同。孛罗帖木儿留朝辅政。<br><br>孛罗日与老的沙等酣饮，荒淫无度。帝密令威顺王和尚，阴结勇士上都马金那海伯达儿刺之。孛罗帖木儿入朝，伯达儿自众中跃出，砍中其胸，诛之。老的沙以孛罗帖木儿母妻及子北遁。<br><br>乃遣使函孛罗首，往冀宁，召太子还京师。老的沙与秃坚帖木儿寻亦被诛。<br><br>明太祖朱元璋既迎郭子兴入滁，称滁阳主。未几，滁阳王病卒，明祖因并统其军，遂渡江，取金陵等地，日以强盛。先灭陈友谅，复灭张士诚，乃命大将徐达、副将常遇春等，北定中原。达等由淮入河，克沂州、峄州，取益都路，元平章保保降，宣慰使普颜不花、总管胡浚、知院张浚皆死之。普颜不花妻阿鲁真，抱其子投舍北井中死，其女及妾皆随溺焉。明徐达师至东平，取莱州、济宁。元兖州以东郡县相继降，山东悉平。<br><br>徐达师至河南，所向皆下。明师至德州，元人望风奔溃，元都大震。明师至通州，元五十八国公率敢死士万余出战，明将郭英设伏败之。时京城兵卫卑弱，守备全无。元主闻报大惧，集后妃太子议避兵北行。迟明，召群臣会议，左丞相迭烈门、知枢密院事黑厮，宦者赵伯颜不花等，皆劝固守京城。元主徘徊叹息曰：“今日岂可作徽、钦被掳耶？”遂决计北去。命淮王帖木儿不花、丞相庆重等留守大都。夜半，开建德门，出居庸关北去，在位三十六年。明师定大都，执元淮王帖木儿不花、丞相庆重等斩之。封府库图籍，其宫人妃主，令其宦寺护视以待命。元亡。元起宋宁宗十二年丙寅，至顺帝丁未，凡十三主，共一百六十二年。自世祖己卯灭宋，至顺帝丁未，凡九主，共八十九年。顺帝遁归沙漠，又二年，殂于应昌。明左将军李文忠等，出征沙漠，趋应昌克之。获元皇孙买的里八刺及后妃、宫人、诸王、省院官，并宋元玉玺、金宝等物，降其兵民四五万。惟元太子爱猷识里达腊，从数十骑遁去，朔庭遂空。文忠等归，封买的里八刺为崇礼侯。至于明太祖如何起兵？如何统一天下？话长，且听下回分解。