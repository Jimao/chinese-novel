诗曰：<br><br>　　图利贪名满世间，不知破衲道人闲。<br>　　笼鸡有食汤锅近，野鹤无粮天地宽。<br>　　富贵百年难保守，轮回六道易循环。<br>　　劝君早觅修行路，一失人身万劫难。<br><br>却说自洪荒以来，已有男仙东王公，姓木，名倪，字君明；女仙西王母，姓杨，名回，字婉妗。男子得道者，名隶东王公；女子得道者，名隶西王母。周时，仙已八万余人。夫仙家之所宝三，曰精、神、气。其入门之诀三，曰炼精，养神，运气。运气之法，叩齿按摩，以鼻吸东南方生气，周身运转，人亦多能为之，但恐或助或忘，为之久而有作辍耳。若炼精，人多惑于释氏之戒，疑而不信，以为真仙，宜从苦修得。不知生子继嗣，岂从苦中得乎？且物彩人精尚能神通，况于人乎？夫男女媾精，大易垂焉，采补不过拾女子之余精以自益。又妇女身中，恒结有金丹，譬如草上露时，急吸取之，则寿而仙。而法并无损于女，若有损者，即属旁门外道，天诛之所必及者也。至于养神，力修天仙正路，无上至真之道，最上一乘之法。不特道家用此而飞升，即佛家亦由此而得度。盖佛氏之教多端，纵苦行勤修，俱属皮毛影响，其有得道者，修法与仙家同。佛家明心见性，即仙家养神法。又鬼得汞而成仙，太阴炼形术，大抵少妇为多。三教俱本于易，道教则兼先后天。其言幻，言尸解飞升，以炼精、养神、运气为丹头，难学而易成，成则为仙。<br><br>释教本乎先天。其言寂，言前生来世，以明心见性为觉悟，易学而难成，成则为佛，为菩萨。儒教本乎后天。其言庸，言伦常、修、齐、治、平，极其至，为圣，为贤。所以经世有大忠、大孝、大贞，及有功德于民者，则为神。儒教前回已经表过，佛教回末便见。今先将道教序明。<br><br>孔子云：“窃比于我老彭。”彭祖姓籛名铿，帝颛顼之孙，陆终氏之仲子。陆终氏娶鬼方之女，孕而不育十一年，开左右胁而出六人，其三日老彭。封于大彭之墟，即彭城也。至殷之末，年七百余岁而有少容，好恬静，惟以养神治生为事。善于补导之术，御女多多益办。周穆王闻之以为大夫，称疾不与政事，王使采女乘辎耕，往问以道。彭祖与采女交，悉授以诸般秘法。采女归，转以教王，王试为之，有验。彭祖知之，乃去，不知所往。彭祖以善御女致寿，尝丧四十九妻，生五十四子，而婢妾不与焉。所著有《房中秘术》一百八十六卷。彭祖尚未仙去，天又续生老子。孔子尝问礼于老聃，又曰：“吾见老子，其犹龙乎？”老子者，即太上老君也。于商阳甲时分神化气，始寄胎于元妙王女理氏腹中。理氏食李而孕，八十一年。暨武丁庚辰二十四祀二月十五日卯时，降生于楚之苦县濑乡曲仁里，从母左腋而生于李树下，指树曰：“此吾姓也。”生时白首，面黄白色，额有参牛达理，日月角悬，长耳短目，鼻纯骨，双柱，耳有三漏门，美须广颡，疏齿方口，姓李名耳，字伯阳，号老聃。周文王为西伯，召为守藏吏。武王时为柱下史。成王时，游西极大秦、竺干等国，号古先生，化导其国，后流为佛。康王时还归于周，复为柱下史。昭王时，复欲开化西域。驾青牛车，过函谷关，关令尹喜知之，求得其道，与尹喜同度流沙。穆王时复还中国。敬王十七年，孔子问礼于老聃。烈王时过秦，秦献公问以历数。秦时降峡河之滨，授道安期生。汉文帝时降，文帝遣使问之。老子曰：“道德尊贵，非可遥问。”帝即命驾诣之。<br><br>帝曰：“普天之下，莫非王土；率土之滨，莫非王臣。域中有四，大王居一焉。子虽有道，犹朕民也。不能屈，何乃高乎？朕足使富贵贫贱人。”老子乃拊掌坐跃，冉冉在虚空中，如云之升，去地百余丈。良久俯而答曰：“今上不至天，中不类人，下不居地，何民之有？陛下焉能令之富贵贫贱乎？”帝下辇，稽首礼谢。授帝以道、德二经。汉桓帝时降天台，授葛孝先上清、灵宝、大洞诸经。唐高祖时降羊角山，语吉善行，唐公受命符。玄宗天宝初，降丹凤门，帝亲享于兴庆宫。宋政和二年，降华阳洞天，授梁先生加句天童护命经。盖无世不出，先尘劫而行化，后无极而常存，隐显莫测，变化无穷，普度天人，不可具述。<br><br>老子于汉顺帝时，传道于张道陵。张道陵字辅汉，子房八世孙，身长九尺二寸，庞眉广颡，朱顶绿睛，隆准方颐，目有三角，伏犀贯顶，玉枕峰起，垂手过膝，美髭髯，龙蹲虎步，丰下锐上，望之俨然。汉光武建武十年，生于天目山。初，母氏梦大人自北斗魁星中降至地，长丈余，衣绣衣，以蘅薇香授之。既觉，衣服居室皆有异香，经月不散，感而有孕。及生日，黄云笼室，紫气盈庭，室中光气如日月；复闻昔日之香，浃旬方散。七岁通道德经、天文地理、河洛图纬之书。举贤良方正，身虽仕而志在修炼。无何，隐北邙山，有白虎衔符文置座傍。和帝征为太傅，封冀侯。三诏不就。入蜀，爱蜀中溪岭深秀，遂隐于鹤鸣山。山有石鹤，每鸣则有得道者。道陵居此苦节学道，啬气养神，鹤乃鸣。弟子有王长者，相与炼龙虎大丹。一年，有红光照室；二年，有青龙白虎绕护丹鼎；三年丹成。真人年六十余，饣甘之，若三十许人。行及奔马，与王长入北嵩山。遇绣衣使者告曰：“中峰石室藏上三皇内文，黄帝九鼎太清丹经，得而修之，乃升天也。”于是真人斋戒七日，入石室，足所履处，蛩然有声，即掘丹地以取之，果得丹书。精思修炼，能飞行遥听，得分形散影之妙。每泛舟池中，诵经堂上，隐几对客，杖藜行吟，一时并赴，人莫测其灵异。西城房陵间，有白虎神，好饮人血，每岁其乡杀人祭之。真人召其神戒之，遂灭。又梓州有大蛇，鸣则山石震动，吐毒雾，行人中毒辄死。真人以法禁之，不覆为害。顺帝壬午岁正月十五夜，真人在鹤鸣山，闻鸾佩珊珊，天乐隐隐，香花覆地，紫云满空。瞪目东瞻，见紫云中素车一乘，驾五白龙，车傍旌旗仪卫甚盛。车中一神人，仪容若冰玉，手执五明宝扇，项负八景圆光，身长丈六，神光照人，不可正视。车前一人，敕真人曰：“子勿惊怖，吾即太上老君也。”真人礼拜。老子授真人《三洞经篆》、雌雄二剑、都功印一枚、冠衣方裙朱履各一副，且曰：“与子千日为期，后会阆苑。”真人乃叩头领讫。日味秘文，按法遵修千日，内顾五脏，外集三万六千神。又感玉女教以吐纳清和之气，摄伏精邪，隐遁出没，皆得自然。乃还阳平山，以飞仙轻举之法付嗣师，仍还鹤鸣山。上帝遣使者持玉册，授道陵以正一真人之号，谕以行当飞升。真人乃以盟威、都功等诸秘箓、斩邪二剑、玉册玉印，以授其长子衡，戒之曰：“此文总统三五步罡，正一之枢要，驱邪诛妖，佐国安民，世世子孙绍吾之位，非吾家子孙木传。”谓弟子王长、赵升曰：“尚有余丹。二子可分饣甘之，今日当随吾上升矣。”亭午，群仙仪从毕至，玉女二人，引真人夫人雍氏，升登黑龙紫舆，天乐拥导，于云台峰白日升天。时真人年一百二十三岁。今其子孙世袭真人，居于江西广信府贵溪县之龙虎山。<br><br>道陵之后，至唐时又有吕洞宾。洞宾名岩，唐蒲州永乐人。<br><br>其祖渭，礼部侍郎。父让，海州刺史。贞元十四年四月十四日巳时生，因号纯阳子。初，母就蓐时，异香满堂，天乐浮空，一白鹤自天而下，飞入帐中不见。生而金形木质，道骨仙丰，鹤顶龟背，虎体龙腮，凤眼朝天，双胥入鬓，颈修颧露，额阔身圆，鼻梁耸直，面色白黄，左眉角一黑子，足下纹起如龟。少聪明，日记万言，矢口成文。身长八尺二寸。游庐山，遇火龙真人，传天遁剑法。唐会昌中，两举进士不第，时年六十四岁。游长安酒肆，见一道士，青巾白袍，相与吟诗，谈论至洽。<br><br>道士曰：“吾云房先生也，居终南鹤岭，子能从吾游乎？”洞宾未应。云房因与同憩肆中，云房自为执炊。洞宾忽就枕昏睡，梦以举子赴京，状元及第。始自郎署，擢台谏翰苑秘阁，及诸清要，无不备历，两娶富贵家女，生子婚嫁蚤毕，孙曾振振，簪笏满门，如此几四十年。又独相十年，权势熏炙。偶被重罪，籍没家赀，分散妻孥，流于岭表，一身孑然，穷苦憔悴，立马风雪中。方兴浩叹，恍然梦觉，炊尚未熟。云房笑吟曰：“黄粱尚未熟，一梦到华胥。”洞宾惊曰：“先生知我梦耶？”云房曰：“子适来之梦，升沉万态，荣悴千端，五十年间，一瞬息耳。”洞宾感悟，遂拜云房，求度世之术。云房凡十试洞宾，洞宾不为动。云房授以黄白之术。洞宾曰：“所作金银有变乎？”<br><br>云房曰：“三千年后，复还本质耳？”洞宾曰：“误三千年后人，吾不为也。”云房笑曰：“子推心如此，三千功行，即在此矣！”悉传以上真秘诀。洞宾既得云房之道，兼火龙真人天遁剑法，始游江淮，试灵剑，除蛟害，隐显变化，四百余年。常游湘潭、岳、鄂及两浙间，时时济度人。其余诸仙颇多，不能尽述。<br><br>又中国川陕云南之西曰西藏，西藏之外曰西域。西域大秦、天竺等国，凶顽暴虐，创为锉、烧、舂、磨等刑。老子悯其人类将尽，因至其地，用手一指，其锉、烧、舂、磨等具或断或折，俱无所施。因教国王以仁慈，遂开化于西域，号古先生。其后大茅草王老而无子，传位大臣，出家学道，得成正果。弟子以笼盛尸，悬树上，猎人射之，滴血于地，出二甘蔗。日炙，出一男一女。即善生与妃，后为甘蔗王。甘蔗王斥四子于雪山北，以德化人，成大国。中国周昭王二十四年四月八日，山川震动，五色光贯太微。太史苏田奏曰：“有大圣人生于西方，一千年后，声教及此。”时天竺迦维卫国，净饭王妃摩耶氏，梦天降金人，遂有孕。是日生太子于右胁，姓剎利，名悉达多。<br><br>初生时，放大光慧光呀，照十方世界，地涌金莲，捧住双足，东西南北，各行七步，分开玉指，指上天下地，作狮子吼声，曰：“天上地下，东西南北，惟我为尊。”至周昭王四十二年二月八日，年十九，欲求出家。是夜子时，有一天人名曰净居，于窗牖中叉手曰：“太子出家时至，可去矣！”太子闻言，心生欢喜，即逾城而去，于檀特山中修行。又至象头山，日食麻麦，参悟性灵，经一十六年而道成。入水火，贯金石，乘虚不坠，触实不碍，千变万化，不可穷极。既而于鹿野苑中，论道说法，又于灵山会上，拈花示众，以灯喻法。住世四十九年，于周穆王二十二年二月十五日，天地震动，西方有白虹十二道，连夜不灭。太史扈多曰：“西方有大圣人死，衰相现耳。”遂圆寂于拘尸那城。既圆寂后，复从棺起，为母说法。既返，金光直透，忽空中化三昧火，将棺自焚。是为世尊，又号如来，化为金身丈六，圆光七尺，顶上肉髻，光明显照，其根长广而绕于耳，眉间有白毫，其毫中空，右旋，宛转如玻璃筒。<br><br>释迦传一祖摩诃迦叶，迦叶传二祖阿难，至菩提达摩，凡二十八传，是为西天二十八祖。达摩于梁武帝普通元年，自西土泛海至金陵，与武帝语，师知几不契，遂去梁。折芦渡江，止嵩山少林寺，终日面壁而坐。九年，形入石中，拭之益显。<br><br>达摩以法宝袈裟授意可曰：“如来以正法眼藏付迦叶，辗转至我，今以付汝。吾灭度后二百年，衣钵无传。”自初祖达摩始至中国，以钵盂、锡杖、袈裟传二祖慧可，慧可传三祖僧璨，僧璨传四祖道信，道信传五祖宏忍，宏忍传六祖慧能。是为中原六祖。慧能姓卢。初，五祖欲传衣钵，令寺僧各述一偈。上座神秀曰：“身是菩提树，心如明镜台，时时勤拂拭，不令染尘埃。”时慧能在堆坊杵臼之间，夜书于秀偈旁曰：“菩提本非树，明镜亦非台，本来无一物，何用拂尘埃。”五祖来观，心契其语，法嗣遂定，传以衣钵。池州使君问曰：“会中五百僧不付衣钵，为恁付与卢行者？”五祖曰：“虽五百人，四百九十九人会佛法，惟卢行者不会佛法。他则悟道，谓之过量人，方传得衣钵。”六祖于韶州曹溪说法，乃置衣钵而不传。于是言佛法者，群推道场教主观世音矣。观世音乃鹫岭孤竹国祗树园施动长者第三子施善化身，托生于北阙国中，今并入日本国。父妙庄王，姓婆，名伽，母伯牙氏。初，妙庄王无嗣，祝于其国西岳香山寺。天帝以其父好杀，夺其嗣而与之女。长曰妙清，次曰妙音，三曰妙善。生时，异香满室，霞光遍座。幼而聪敏，便欲了人间事。至九岁，力阻父命，誓不成姻。后因长、次二女招二郎，父乃强妙善毕偶。妙善不从，乃禁于后园中。善守净弥笃，再舍入汝州龙树县白雀寺为尼，暗命僧头夷优寺劝化之。百计不从，无奈善何，乃厄以苦行。妙善朝汲水，暮听经，晨焚扫，昼柴炊，毫无难色。诚感上天，使三千八百天龙持护，伽蓝扫地，东海龙王扫尘，六丁上香，游奕点烛，伽雀进茶，飞猿进菜，白虎衔柴，飞走毛墙滋化，八洞神仙献果，夜夜风雷喧吓，鬼神走动。众僧惧，而复命于妙庄王。庄王遣五城兵马忽必力，驱兵围寺焚之，而妙善口叩灵山世尊，齿啮玉指，喷血成红雨，灭火救寺，五百僧咸无恙。忽必力再火再息，三火三息，无奈，奏闻庄王。庄王怒，命必力捆押妙善入法场，阴以母旨救之。盖深爱三女之慈顺，欲其完聚成婚，以摄国政也。岂意妙善色不变而志愈坚。<br><br>乃囚于冷宫。日夜宫娥、父母苦劝，不听，反出语激父。父大怒，立命必力斩讫回报。土神忙奏玉帝，赐以红光罩体，刀砍刀断，枪刺枪截。乃赐红罗绞死。时有一虎跳入法场，负善而去。庄王曰：“不孝儿，当得恶报。”不知天使猛虎负善入于黑松林中，正所以完善之正果也。善一时昏晕，真灵杳杳，不知去向。忽一童子，手执幡幡，请曰：“阎君有命迓公主，闻公主大慈惠，十王恭候于步天桥。”善如命行。只见鬼门关上，牛首跪门，夜叉秉烛，铁头扫地，诸王于桥上盖绵，紫云布地，玉辇相迎，歌女侧立。善谢之曰：“妾有何德，敢辱宠招。”诸王曰：“闻大慈悲，愿侍经筵。”善曰：“阿弥，善哉，善哉！”<br><br>不意一诵，而天花乱坠，地拥金莲，铁狱铜枷，尽为齑粉，凡诸造孽者，皆脱离地狱，八千余部之地狱尽空。诸判官奏曰：“从来赏善罚恶，非地狱无以待凶人。今大慈悲说法，而地狱颓矣。似此久留，则铁无坚狱，天帝闻之，必有罪责矣。”急请邀返阳间。诸王乃车送于孟婆亭而别，命狱卒引至黑松林还魂。善醒曰：“吾已升天界矣。奈何复至此乎？”沉吟芳草，不知去向。已而释迦如来，驾云和南而揖，因戏之曰：“草庐中堪并坐，吾与汝并坐片时，以聊生也。”善曰：“奈何以披毛之语渎我耶？”释迦曰：“愿带往香山可乎？”善不答。释迦曰：“吾戏汝耳，汝心坚矣。吾非别者，乃佛祖释迦是也。特来示汝去处。”善稽首称谢曰：“何处？”释迦曰：“越国南海中间普陀岩是汝去处。吾代呼地龙，化一座莲台，渡洋而过。”于是白虎为之衔木，龙王为之拥土，四部天王为之柱石。善坐普陀岩，九载功成。割手目以救父病，持壶中甘露以救万民。<br><br>上帝封为大慈大悲、救苦救难灵感观世音菩萨。左善才，右龙女，一家骨肉，俱升天界。父妙庄王为善胜仙官，母伯牙氏为劝善菩萨。大姊妙清为大善文殊菩萨，青狮骑坐；次姊妙音为大善普贤菩萨，白象骑坐。又，陕西肃州之外，千五百里曰哈密，哈密之外曰土鲁番。<br><br>土鲁番城西百里有灵山，相传辟支佛，尝领兵十万，修行于此。<br><br>其十八尊者，乃其下领兵大将；五百尊者，乃其下领兵官也。<br><br>皆成罗汉，涅盘于此。近山有石，青黑，纷若毛发者，乃罗汉发。是十万罗汉削发处。有石成堆，似玉，纹理明析，颜色光润，状若人骨者，乃罗汉骨。是十万罗汉涅盘处。群山悉五色，砂石光焰灼人，峻壑穷崖，天巧奇绝。其余诸佛、诸菩萨、诸罗汉、禅师，不胜载。今西藏西域中，代有活佛一人，系佛祖转世，每年八九十岁而死，随死随生。其生也，即有道术，能知前世及过去未来事。亦近女色，受有缘者之供养。至今数千年如一日，与孔子之世袭于曲阜，张氏之世袭于贵溪无异。此之谓三教也。<br><br>其入中国，自汉明帝梦金人，身长丈余，外有日光，飞空而至。于是遣蔡愔、张骞、秦景、王遵等十二人往天竺，写取心经、大悲咒等四十二章。及沙门摩腾竺法兰以来，帝令藏经兰台石室，起白马寺于雍门外，以处摩腾，由是化流中国。其后，晋僧西游，唐僧取经，得心经写本，所谓佛母心经也。其余经忏，多出于后人所附会。晋谢灵运，宋苏东坡，甚好于此，每托佛意造经，犹今之文章也。佛家千言万语，总不越于收放心三字。盖放心收，自能明心见性，而成正觉，所谓即心是佛，见性成佛也。夫佛者，觉也；菩萨者，觉有情也；南无者，皈依也；阿弥者，无量寿也。盖性灵亘万古而常存，常常念之，则能自觉其性灵，得无量寿，身虽坏而性灵不坏也。故学佛者，必以习静养神，参悟性灵为主。性灵即元神，即魂也。人能习静养神，参悟本来面目，则能自觉其神魂。既能自觉其神魂，渐渐使魂离身，由黍米大，渐养至与身等，则身外有身，能神游万里之外，出定入定而道成。若朝夕勤修，参拜土木神像，诵经礼忏，皮毛事耳，何益之有？故学佛者，但当求佛于我，不当求佛于佛也。夫佛教与儒教，同源而异流。儒教以孔子为主，而孟子继之；道教以老子为主，而张道陵继之；佛教以释迦如来为主，而观世音继之。三教皆起于周室东迁之后，可见极乱固莫如东周，而极盛亦莫如东周也。周室东迁，及相传事迹，因讲五霸三教，尚未说明，下回便见。