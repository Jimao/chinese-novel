诗曰：<br><br>　　世上生灵作业多，功名富贵反成魔。<br>　　常怀杞国忧天闷，不见康衢击壤歌。<br>　　仗剑提刀争日月，伏尸流血换山河。<br>　　白头钓叟秋江上，笑指清鸥下碧波。<br><br>却说周武王，姓姬，名发，黄帝之后。初，帝喾高辛氏元妃，有邰氏之女姜嫄，出野见巨人迹，悦而践之，心动有娠，期年而生子。以为不祥，弃之隘巷。马牛过者皆避之，徙置林中，适山林多人，迁之。又弃之渠中冰上，飞鸟以翼复之。姜嫄以为神，遂收养之。初欲弃之，因名曰弃。弃为儿时，屹如成人。其游戏，好种植麻菽，及为成人，遂好耕农。尧举为农师，天下得其利。有功，封于邰，号曰后稷，别姓姬氏。稷之曾孙公刘迁豳；又九世曰古公禀父，避狄人之难，去豳迁岐。<br><br>古公三子，长泰伯、次仲雍、次季历。季历生昌，有圣德，古公欲传位于季历以及昌。泰伯知之，与仲雍逃之荆蛮。古公卒，季历立，是为王季。王季卒，子西伯昌立，是为文王。文王娶有萃氏女曰太妊，不妒忌，有圣德，生十子。长伯邑考，早卒。<br><br>次发。<br><br>文王薨，子发立，是为武王。遂伐商而有天下，封纣子武庚为殷侯。王为殷初定未集，乃使其弟管叔鲜、蔡叔度为之监，相武庚治殷。命召分释箕子之囚，命毕公释百姓之囚，表商容之闾。命南宫括、散宜生散鹿台之财，发巨桥之粟，以赈贫弱。<br><br>命闳夭封比干之墓，微子胶鬲为臣，殷人大悦。改正朔，以建子月为岁首，改祀曰年。色尚赤，服以冕。乃祀于周庙，追王古公禀父曰太王，季历曰王季，文考曰文王。立彻法，一夫受田百亩，其法与助法略同。王践祚三日，召士大夫而问曰：“恶有藏之约，行之博，万世可为子孙恒守者乎？”师尚父对曰：“黄帝颛顼之道，在丹书有之，曰：‘敬胜怠者吉，怠胜敬者灭，义胜欲者从，欲胜义者凶。’凡事不强则枉，弗敬则不正。<br><br>枉者废灭，敬者万世，藏之约，行之博，可以为子孙恒守者此也。”王闻言，惕若恐惧，退而为戒，书于席之四端，及凡鉴、盥、盘、楹、杖、带、履、觞、豆、户、牖、剑、弓、矛，各有铭焉。王虚己，问箕子殷所以亡。曰：“语杀纣，是欤？非欤？”箕子不忍言，王乃问以天道，箕子陈《洪范》，遂封箕子于朝鲜而不臣。武王追思元圣，乃褒封神农之后于焦，黄帝之后于祝，少吴之后兹舆于莒，帝尧之后于蓟，帝舜之后胡公妫满于陈，大禹之后于杞，祝融之后于邾，四岳之后文叔于许，仲虺弟雍滑之后于薛。又封功臣同姓，而师尚氏为之首，封于营邱，曰齐。封周公于曲阜，曰鲁，封召公奭于北燕，封毕公高于毕，封弟叔鲜于管，封叔度于蔡，封叔振铎于曹，封叔武于郕，封叔虔于霍，封康叔封于卫，封叔绣于滕，封虢仲于西虢，封虢叔于东虢，封泰伯之后周章于吴，仲雍之后于虞，兼制天下，立七十一国。封兄弟之国十五人，姬姓之国四十人。周之子孙不狂惑者，即为诸侯。班赐宗彝，分殷器物于诸侯。<br><br>王威德远扬，遂通道于九夷八蛮。各以其方物来贡，肃慎氏贡楛矢石砮，西旅贡獒。王迁都于镐，是为镐京。建学养老，作乐曰《大武》。王有疾，周公旦为坛，祝告太王、王季、文王，求以身代王死。史录其册祝之文，藏于金滕之匮。王翌日乃愈。<br><br>后五年，王崩。在西伯位十三年，在王位七年，寿九十三年。<br><br>初，武王暮年，纳吕望之女曰邑姜，亦有圣德，生子诵，至是立，年方一十三岁。周公旦位冢宰，乃摄政，代王当国，南面负扆以朝诸侯。管叔、蔡叔、霍叔乃流言于国曰：“公将不利于孺子。”王亦疑公，周公旦乃避位，出居东土，取《易》之三百八十四爻，各系以词。周公居东，忧武庚必叛，王室必摇，乃作，《鸱鸮》之诗以贻王。三年秋，大熟未获。天大雷电以风，禾尽偃，大木斯拔，邦人大恐。王与大夫尽弁。以启金滕之匮，考往古事迹，以占验其吉凶。乃见周公请祷代武王之事，王执书以泣。乃出郊，迎周公。周公乃相成王，天乃雨，反风，禾则犀起。毕公、召公命邦人尽竖起所偃大木，以土筑之，依然无恙。岁则大熟，奄君薄姑谓禄父曰：“武王既死，今王尚幼，周公见疑，此百世一时也。”清举事。武庚从之，与管叔、蔡叔、霍叔等同反，奄及淮夷、徐戎皆叛。周公乃作《大诰》，晓谕天下。奉王命以讨武庚、管叔，诛之，放蔡叔于郭邻，降霍叔为庶人。命子鲁侯伯禽代淮夷、徐戎，遂定奄及淮夷，东土其宁。封微子于宋，以绍殷后。用殷礼乐，于周为宾而不臣。王渐长，能听政。周公归政于王，王中立听政，四圣维之。周公常立于前，太公常立于左，召公常立于右，史佚常立于后。是以虑无失策，事无过举，天下大治。定鼎于郏鄏，郏鄏即洛邑，以其居天下之中，四方入贡，道里均也，是为东都，又为成周，迁殷顽民于成周，使周公分治之。复封蔡叔之子蔡仲于蔡。封弟叔虞于唐，后为晋国。王在位三十七年崩。子钊立，是为康王。<br><br>成康之际，天下太平，人不犯法，刑措四十余年不用，在位二十六年崩。子瑕立，是为昭王。在位五十一年，周道渐衰。王巡狩，返济汉，楚使汉滨人以胶舟乘王，王至中流，胶液船散，王及蔡公皆溺死。子满立，是为穆王。穆王得八骏马，造父以善御得幸。王欲肆其心，周行天下。徐戎作乱，率九夷以伐宗周，西至河上。穆王畏其逼，分命东方诸侯徐子主之。徐子，嬴姓也，国方五百里，行仁义。得朱弓矢，自以为天瑞，乃称偃王。诸侯陆地而朝者三十六国。王正西巡狩，乐而忘返，闻徐子僭号，乃命造父为御而归，以救偃王之乱。命楚伐徐，徐子爱民无权，不忍斗，乃北走彭城，百姓随之万数。徐子将死，曰：“吾赖于文德，而不明武备，故至此。”穆王乃以赵城封造父，其族由此为赵氏。命吕侯作祥刑。王在位五十五年崩，寿一百四岁。子共王繄扈立，在位十二年崩。子懿王又喜鸡立，在位二十五年崩。弟孝王辟方立，时有商蜚廉、恶来之后曰非子者，好马，善养息之，王命主马汧渭之间，马大蕃息，王封为附庸之君，邑于秦，使续伯翳之后。天大雨雹，牛马冻死，江汉冰。王在位十五年崩。懿王之子夷王燮立，始下堂而见诸侯，在位十六年崩。子厉王胡立，以夷公为卿士，专以聚敛图利为事。国人谤王，召公曰：“民不堪命矣。”王怒，得卫巫，使监谤者以告，则杀之。国人莫敢出言，道路以目。王喜，告召公曰：“吾能弭谤矣。”召惠公曰：“是障之也，防民之口，甚于防川，川壅而溃，伤人必多。民亦如之。今王塞天下之口，而遂上之过，恐为社稷忧。”弗听。于是国人莫敢言。王心戾虐，万民弗忍，乃相与畔袭王。王出奔于彘，太子靖匿召公家，国人围之。召公以其子代太子，太子竟得脱。王在彘不敢归。二相周真公、召惠公以太子靖尚幼，乃相与和协，共理国事，号曰共和。王崩于彘，在位五十一年。子靖立，是为宣王。周公、召公辅王修政，法文武成康之治，任申伯、仲山甫、张仲，顺天下之人心，而更改其失理之事。兴德教，举逸士，海内翕然向风。诸侯复宗周，王化复行。王尝晏起，姜后脱簪珥，待罪于永巷，使其传母通言于王曰：“妾不才，至使君王乐色而忘德，失礼而晏起，乱之兴，自婢子始，敢请罪。”王曰：“寡人不德，实自生过，非夫人罪也。”自是勤于政事，早朝晏罢，卒成中兴之名。时有马化为人，有兔舞于镐京之异。<br><br>王欲杀其臣杜伯而非其罪，伯之友左儒争之，王不听，杀杜伯，左儒死之。因出猎，见杜伯、左儒以朱弓矢射王，中心，王病心痛而崩，在位四十六年。子幽王宫涅立。<br><br>初，夏孔甲时，卜藏龙斄于椟，传及商周，莫敢发也。厉王之末，发而观之。漦流于庭，不可除也。王使妇人裸体噪之，化为鼋，入于王府。府有童妾，龀齿尚未尽，遭之，既笄而怀孕，积至多年。至宣王时，乃生一女，以其不夫而育，惧而弃之。时童谣曰：“厌弧箕服，实亡周国。”山桑曰厌；弧，弓也；箕，草名，似荻而细，可结为服以盛箭。王禁国人不得鬻是器。有夫妇不知，仍鬻桑弧箕服者，王使执而戮之，弃而逃，于道见前者后宫童妾所弃妖子，夫妇哀其夜号而取之，逸逃于褒。褒人褒妁有狱，入是女于王，王置是女于后宫，而舍褒妁之罪。弃女子出于褒，龙斄肇于夏。夏姒姓，是为褒姒。生得两颊芙蓉，眉清目秀，齿白唇红。因是龙精所生，双弯瘦小，为弓跬装。与妲己一般，有沉鱼落雁之容，闭月羞花之貌。王往后宫，见而爱之，宠幸无比。生子伯服。褒姒与虢石父相比，而谮申后及太子宜臼。王废申后及太子宜臼。以褒姒为后，以其子伯服为太子。宜臼出奔申。西周地震，三川竭，岐山崩。<br><br>太史伯阳父曰：“周将亡矣，祸成矣，无可奈何矣！”褒姒好闻裂缯之声，王日发缯裂之，以适其意，而不得一笑。盖褒姒一笑嫣然，媚人肠胃，王百计诱之而不能得。先王尝置烽火，与诸侯约，有寇至则举火，诸侯各引兵来援。王欲褒姒笑，乃无故举烽火。诸侯悉至，至而无寇，褒姒乃大笑。时王欲杀太子宜臼，求之于申，申侯弗与，王伐申，申侯与鄫人召西夷犬戎入寇。王举烽火征兵，无一人一骑至者。<br><br>犬戎遂弒王于骊山下，在位十一年。犬戎虏褒姒，并杀郑桓公，尽收周宝赂而去。秦襄公力战却戎，卫武公和晋文侯仇，将兵救周逐戎，郑世子掘突收父散兵，从诸侯迎故太子宜臼于申，归即王位，是为平王。<br><br>王以丰镐逼近犬戎，乃东迁洛邑以避之。秦襄公以兵送王，王始命秦为诸侯，赐以岐丰之地，秦于是始大；命卫侯和为公，赐晋侯仇以河内附庸，而晋始大。西周遂亡，凡十二主，共三百五十二年而东。自王室东迁，天子微弱，号夸不行，政由方伯。未知五霸之起，起自何人，且听下回分解。