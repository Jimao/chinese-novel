词曰：<br><br>检尽残编并断简，细数兴亡，总是英雄汉。物有无常人有限，到头落得空长叹。富贵荣华春过眼，汉主长陵，霸王乌江岸。早悟夜筵终有散，当初睹甚英雄汉。<br><br>却说宋太祖姓赵名匡胤，涿郡人。今北直顺天府涿州是也。<br><br>高祖眺，为唐幽都令。曾祖珽，为唐御史申丞。祖敬，为涿州刺史。父弘殷，为周检校司徒、岳州防御使。弘殷娶杜氏，生匡胤于洛阳夹马营，赤光满室，营中异香，经宿不散，人谓之香孩儿营。及长，容貌雄伟，器度豁如，识者知其非常人。累宫殿前都指挥使，掌军政，数立大功，人望归之。周世宗尝于文书囊中，得长三尺余木，题云：“点检作天子。”时张永德为殿前都点检，命匡胤代之。及恭帝宗训立，加检校太尉，领归德节度使。时主少国疑，中外密戴匡胤。陈桥兵变，遂代周而有天下。以火德王，都汴京，立七庙，追帝其祖考。增葺学宫，塑先圣先贤像，自为赞书于孔颜端座，于是臣庶始贵学。<br><br>以范质、王溥同平章事。质等自以周朝旧臣，稍存形迹，且惮宋主英睿，乃请用札子，各疏其事而取旨。上从之，后世用札子奏事始此。<br><br>昭义节度使李筠起兵会北汉伐宋，宋击破之，筠自焚死。<br><br>淮南节度使李重进复起兵反，宋击破之，进亦自焚。太祖谓赵普曰：“天下自唐李以来，数十年间，帝王凡易八姓，十三君，僭窃相踵，战争不息，其故何也？”普对曰：“此无他，方镇之权太重，君弱臣强而已，宜制其钱谷，收其甲兵，则天下自安矣！”太祖大悟。一日因晚朝，与石守信等饮酒酣，屏左右谓曰：“朕非卿等不及此，然天子亦大艰难，殊不若为节度使之乐。居此位者，谁不欲为之，朕终夕未尝安枕也。”守信等曰：“陛下何出此言？今天命已定，谁敢异心？”太祖曰：“卿等固然，如麾下欲富贵何？一旦有以黄袍加汝身，虽欲不为，不可得矣。”守信等泣谢曰：“臣等愚不及此，愿陛下哀矜，指示可生之路。”太祖曰：“人生如白驹之过隙，所以图富贵者，不过欲多积金银，厚自娱乐，使子孙无贫乏耳。卿等何不释去兵权，出守大藩，择便好田宅市之，为子孙立永远之业，多买歌儿舞女，日夕饮酒为欢，以终其天年，上下相安，不亦喜乎？”守信等皆谢曰：“陛下念臣等至此，所谓生死而骨肉也。”明日皆称病，乞罢典兵，赐赉甚厚，唯石守信兼职如故，其实兵权不在也。其诸州守土官，帝用赵普谋，或因其卒，或因迁徙致仕，皆以文臣代之。又令各州诸节镇，得自奏事，不属诸藩，于是节度使之权始轻。以吕余庆参知政事，诏百官以次转对，指陈时政得失。事关急切者，许非时上章奏闻。诏举孝弟力田，奇才异能，文武可用者。<br><br>太祖朝杜太后于殿上，群臣称贺。太后愀然不乐，左右异之。太后曰：“吾闻为君难，若治得其道，则此位可尊，苟或失驭，则求为匹夫而不可得。”太祖再拜曰：“谨受教。”及杜太后疾革，召赵普入受命，谓宋主曰：“汝知所以得天下乎？”<br><br>宋主曰：“正由祖考及太后之积庆耳。”太后曰：“不然，由周世宗以幼儿主天下，故汝其得至此。汝万岁后，当传位光义，光义传光美，光美传德昭，国有长君，社稷之福也。”宋主泣曰：“敢不如教！”“后顾谓赵普曰：“尔同记吾言，不可违也。”<br><br>普即就橱面为约誓书，于纸尾署曰：“臣普记。”藏之金匮，命谨密宫人掌之。太后遂殂。<br><br>帝遣慕容延钊、李处耘伐荆南，并袭南平。南平高继冲、荆南周保权俱降，湘湖悉平。命王全斌等伐蜀，蜀主孟昶降。<br><br>全斌在蜀，纵部下淫掠子女，夺取财物，蜀人苦之，遂作乱。<br><br>曹彬招慰击破之，两川遂定。是役也，惟刘光义、刘廷让廉谨，曹彬能戢下，上优赏之。使潘美将兵伐南汉，克广州。南汉主刘钅长降，两广悉定。帝遣使谕江南国主入朝，不至，遣曹彬将兵十万伐之。将行，帝戒之曰：“江南之事，一以委卿，切勿暴掠生民，务广威信，使自归顺，不须急击也。”且以剑授彬曰：“副将而下，不用命者斩之。”潘美等皆失色。自王全斌平蜀，多杀人，上每恨之。彬性仁厚，故专任焉。彬克江南，振旅而还，封江南主李煜为违命侯。彬归自江南，舟中惟图籍衣衾而已。阁门进榜子云：“奉敕差往江南勾当公事回。”时人嘉其不伐。以上削平诸国事迹，各见上回诸国，下不赘。诸国既平，吴越大惧，遣使纳赂于赵普。初，帝每微行，屡幸赵普家，相与谋事甚密。至是，帝又幸其第，会吴越所遣使适到，致书于赵普，及海物十瓶，置于庑下。未及发而帝至，仓卒不暇屏。帝顾问何物，普以实对。帝曰：“海物必佳。”即命启之，皆瓜子金也。普惶恐谢曰：“臣未发书，实不知。”上曰：“第受之，彼谓国家事，皆由汝书生辈尔。”普不自安，遂求罢政。又上表于帝，乞遵太后遗诏，传位晋王光义，帝手封其表，藏之宫中。<br><br>宋都东京开封府汴梁，而以洛阳河南府为西京，帝如西京，遂封其父宣祖墓安陵，祭天地于当郊。都民垂白者相谓曰：“我辈少经乱离，不图今日复睹太平。”天子仪卫有泣下者。帝欲留都洛阳，群臣咸谏，弗听。晋王光义言其非便，帝曰：“迁河南未已，终当居长安耳。”光义问其故，帝曰：“吾欲西迁，据山河之胜，以去冗兵。”光义曰：“在德不在险。”力请还汴，帝不得已，从之。因叹曰：“不出百年，天下民力尽矣。”<br><br>遂还东京。五星聚奎，窦伊曰：“天下自此太平，文明自此日盛矣。”帝友爱光义，数幸其第，恩礼甚厚。光义尝有疾，亲为灼艾，光义觉痛，帝亦取艾自炙，以分其痛。帝元配贺氏早卒，继王氏，又宋氏。宋氏欲立皇子德芳，十月壬子，夜大雪，帝召晋王光义，属以后事，宦官宫妾悉屏之，左右皆不得闻，但遥见烛影下，晋主时或离席，若有逊避之状。既而帝引玉斧戳地曰：“好为之。”俄而帝崩，在位十七年，寿五十岁。帝仁孝豁达，质任自然，不事矫饰，宫中苇帘，缘用青布，常服之衣，浣濯至再。性严重寡言，独喜观书，虽在军中，手不释卷。闻人有奇书，不吝千金购之。尝读二典，叹曰：“尧舜之世，四凶之罪，止于投窜，何近代法网之密耶？”于是立法，鞭扑不行于殿陛，骂辱不及于公卿，臣下除谋反外，不得诛戮。故臣下得以有为，而忠君爱国之心，油然而兴矣。帝既崩，弟晋王光义立，是为太宗，更名臯。吴越王钱俶来朝，上留之不遣，俶惧，尽献其地，封俶为淮海国王。上遣潘美等分道伐北汉，又自将继之。辽遣使来言曰：“何名而伐汉也？”<br><br>帝曰：“河东逆命，所当问罪，若北朝不援，和约如故；不然，惟有战耳！”潘美等屡败北汉兵，北汉求救于辽，辽遣兵赴之，潘美等大败辽师，尽锐以攻北汉，北汉主出降。帝发太原，遂伐辽，辽将多降。辽耶律学古守燕，悉力御宋，不能支。辽主遣耶律休哥救燕，帝与辽将耶律莎大战于高梁河，沙败，将遁，休哥兵适至，与耶律斜轸分左右翼以进。刻战，帝大败，急乘驴车走免，自是辽好遂绝。太祖适子德昭，从帝攻太原，军中尝夜惊，不知帝所在。有谋立德昭者，帝不悦。及还，以北征不利，久不行太原之赏，德昭以为言。帝大怒曰：“待汝自为之，赏未晚也。”德照退而自刎。帝闻之惊悔，往抱其尸，哭曰：“痴儿何至此耶？”追封魏王。北汉既平，天下复归一统，惟契丹内据河北幽、蓟之地，宋师取之，屡败不能克复，天下非复汉唐之旧矣。赵普奉朝请者累年，卢多逊益毁之，谓普初无立上意，普郁郁不得志。会晋邸旧僚柴禹锡等告秦王廷美骄恣，将有阴谋窃发。帝疑以问普，普因言愿备枢轴，以察奸变，且自陈曰：“臣忝旧臣，为权幸所沮。”遂备道预闻昭宪太后顾命，及前朝上表等事。帝发金匮，得誓书，及览普前表，因召见，谓曰：“人谁无过，朕不待五十，已知四十九年之非矣。”乃拜普为司徒，兼侍中。初，昭宪太后遗命，太祖传位于帝，帝传廷美，美传太祖子德昭。及德昭不得其死，德芳相继夭殁，廷美始不自安。柴禹锡因上变以摇之。帝意不决，召赵普谕以太后遗旨。<br><br>普对曰：“太祖已误，陛下岂容再误。”廷美遂得罪，卢多逊得贬窜，赵普复相，廷美竟以忧卒。帝长子无佐，少聪警，貌类帝，帝钟爱之。廷美迁房州，元佐尝力救。及廷美死，遂发狂疾。会重九，召诸王宴射苑中，元佐以新瘥不预。及诸王宴归，暮过元佐，元佐恚曰：“若等侍上宴，我独不预，是弃我也。”因发愤被酒，夜纵火焚其宫。帝大怒，废为庶人。赵普免相，以吕蒙正参知政事。初入朝堂。有朝士指之曰：“此子亦参政耶？”蒙正佯为不闻而过之。同列不能平，诘其姓名，蒙正遽止之曰：“若一知其姓名，恐一时不能忘情，不若弗知之为愈。”时人服其量。夏州李继迁作乱，契丹封继迁为夏王，后鼎立为夏国。详见下回。帝在位日久，储贰未立，寇准自凤翔召还，入见，帝曰：“朕诸子孰可付神器者？”准对曰：“知子莫若父，惟陛下择所以副天下望者。”帝曰：“寿王可乎？”准曰：“圣虑既以为可，愿即决定。”于是立寿王元保为太子，更名恒，以寇准参知政事，以吕端平章事。初，帝欲相端，或曰：“端为人胡涂。”帝曰：“端小事胡涂，大事不胡涂。”决意用之。帝不豫，宣政使王继恩忌太子英明，阴与参知政事李昌龄、殿前都指挥使李继勋等谋立故太子楚王元佐。宰相吕端问疾禁中，见太子不在旁，疑有变，乃以笏书大“渐”字，令亲密吏趋召太子入侍。帝在位二十三年崩，寿五十九岁。皇后令继恩召端议所立，端知有变，即绐继恩，使入书阁锁之。亟入宫，后问端曰：“宫车已晏驾，立嗣以长顺也，今将何如？”端曰：“先帝立太子，正为今日，今始弃天下，岂可遽违命，有异议耶。”<br><br>后默然，乃奉太子即位。太宗仁恕恭俭，爱民下土，性无他好，惟喜读书，而李日方、吕蒙正、张齐贤、吕端、寇准、李沆、向敏中等，相继登用，足称守成之令主。然而金匮渝盟，背母负兄，一弟二侄，俱不得其死，后世不能无憾。太子既立，是为真宗，垂帘引见群臣，吕端平立殿下不拜，请卷帘，升殿审视，然后降阶，率群臣拜焉。及吕端以疾免，以寇准平章事。<br><br>初，夏李继迁作乱，叛服不常。其降也，赐姓名为赵保吉。<br><br>时赵保吉死，子德明立，曹玮上书：“继迁擅据河南北二十年，今出其不意，擒德明送关下。复河西为郡县，此其时也。帝以恩致德明，下诏招抚之。德明使中国有西顾之忧，若乘其国危子弱，不即捕灭，后复强盛，不可制矣。愿假臣精兵。”寇准不发，饮笑自若。帝闻之大骇，以问准，准对曰：“陛下欲了此，不过五日，愿驾幸澶州。”帝降于辽。辽册立德明为西平王，辽主隆绪大举入寇，边事告急，一夕五至，中外震惧。寇难之，欲还内，准请母还，而速议行，毕士安力劝，帝如准所请。王钦若，临江人，请帝幸金陵；陈尧叟，阆州人，请帝幸成都。准曰：“陛下神武，将臣协和，大驾亲征，敌当自遁。<br><br>不然，出奇以扰其谋，坚守以老其师，我得胜算矣。若弃宗庙幸他方，示之以弱，敌乘势深入，天下可复保耶！”帝乃决策幸澶州，二人由是怨准。帝废京师，准以钦若多智，惧其妄有关说，疑沮大事，出钦若知天雄军。契丹至城下，钦若束手无策，闭门修斋诵经而已。帝次于澶州，契丹大将萧挞览出视地形。宋威武军头张环守牀子弩发矢射死萧挞览，契丹主大惧，欲引去。而宋师数十万方至，帝至澶州南城，望见契丹军势甚盛，群臣请驻跸。寇准固请车驾渡河，远近望见御盖，诸军皆踊跃呼万岁，声闻数十里。契丹益惧，遣骑薄城，高琼击败之。<br><br>契丹大惧请和。准欲击之，帝方厌兵，曰：“吾不忍生灵重困，姑听其和可也。”契丹遣使持书来请盟，宋遣曹利用如契丹军，议岁币。帝曰：“必不得已，虽百万亦可。”准闻之，召利用至帏幄，谓曰：“虽有敕旨，汝所许过三十万，吾斩汝矣。”<br><br>利用竟以绢二十万匹，银十万两定和议，南朝为兄，北朝为弟，交誓约。各解兵归，自是南北弭兵，寇准之力也。<br><br>帝待寇准甚厚，王钦若深嫉之。一日会朝，准先退，帝目送之。钦若进曰：“陛下敬准，为其有社稷功耶？”帝曰：“然。”钦若曰：“城下之盟，春秋耻之，澶渊之举是也。陛下闻博乎？博者输钱欲尽，乃罄其所有出之，谓之孤注。陛下乃寇准之孤注也。”帝由是顾准浸衰，竟罢相，出知陕州。以王旦平章事，帝深以澶渊城下之盟为辱，居常怏怏。王钦若度帝厌兵，因谬进曰：“陛下以兵取幽蓟，乃可涤耻。”帝曰：“河北生灵始免兵革，朕安忍为此？可思其次。”钦若曰：“惟封禅可以镇服四海，夸示外国，然自古封禅，当得天瑞，然后可。天瑞安可必得？前代盖有以力为之者，惟人主深信而崇奉之，以明示天下，则与天瑞无异也。”帝沉思曰：“王旦得无不可乎？”钦若曰：“臣谕以圣意，宜无不可。”乘间为旦言，旦勉强从之。帝召王旦饮，欢甚，赐以樽酒，曰：“此酒甚佳，卿归与妻孥共之。”及归发封，则皆美珠也。旦自是不敢有异议。戊申正月朔，帝谓群臣曰：“朕于去年十一月二十七日夜将半，方就寝，忽室中光曜，见神人星冠绛衣，告曰：‘当降天书三篇。’适睹皇城司奏言，承天门有黄帛，曳鸱尾上，其所阵之书乎？”王旦等皆称贺。帝步至承天门，遣二内侍升屋奉之以下，旦跪进帝再拜受之，付陈尧叟启封。其书词类老子《道德经》，读讫，盛之金匮，而言祥瑞者纷纷矣。独龙图阁侍制孙爽言于帝曰：“以臣愚所闻，天何言哉，岂有书耶？”帝默然。诏议封禅，帝封泰山禅社首，大赦，皇太子生。太子，后宫李氏所生。李氏，杭州人，初入宫侍刘修仪，庄重寡言，帝命为司寝。既有娠，从帝临砌台，玉钗坠地。帝私卜：钗完，当得生男子。左右取钗以进，殊不毁，帝甚喜，已而果生子。<br><br>刘修仪攘为己子，李不言，中外亦不知。帝得子已晚，始生，昼夜啼不止。有道人言能止儿啼，召入，则曰：“莫叫莫叫，何似当初莫笑。”啼即止。盖真宗尝吁上帝求嗣，上帝问群仙：“谁当往者？”皆不应，独赤脚大仙一笑，遂命降为真宗子，在宫中每好赤脚，此其验也。帝立刘氏为后，后家世寒微。而性警敏，渐干外政。立升王受益为太子，更名祯，即李氏所生也。<br><br>帝宽仁慈爱，有帝王之量。景德以前，吕端、张齐贤、李沆、吕蒙正、毕士安、寇准、王旦诸君子辅之，足为继世之贤君。祥符以后，王钦若、陈尧叟、冯拯、丁谓、曹利用诸小人辅之。于是好奉道教，信惑邪说，天书封祀，制作纷纷焉。在位二十五年崩。太子祯立，是为仁宗，时年十三。刘太后与帝五日一御承明殿，垂帘听政。丁谓欲擅权，潜结内侍雷允恭，密谓太后降手书云：帝朔望见群臣，大事则太后召对，辅臣决之；非大事则令允恭传奏，禁中画可。于是允恭恃势专恣，丁谓权倾中外，众莫敢抗，独王曾正色立朝，时倚为重。初，真宗临崩，惟言寇准、李迪可托。丁谓怨准，而太后憾迪，尝谏立己，遂诬以朋党贬之。王曾疑责太重，谓熟视曾曰：“居停主人勿复言，恐不免耳。”曾遂不复言。葬真宗，以丁谓为山陵使，以内侍雷允恭为都监。司天监邢中和谓允恭曰：“今山陵上百步，法宜子，但恐下有石与水耳。”允恭曰：“第移就上穴，我入见太后言之。”允恭方贵横，人不敢违，太后命与山陵使议，丁谓唯唯而已。既而穿上穴有石，石尽水出，众惧，不能成功。内侍毛昌达自陵还，奏之，诏遣王曾复视，曾还对，因言丁谓包藏祸心，故令允恭擅移黄堂于绝地。太后大惊，怒甚，欲并诛丁谓。冯拯曰：“帝新即位，亟诛大臣，骇天下耳目。”遂止，诛允恭而贬丁谓。以王曾平章事，吕夷简参知政事。初，刘太后既取帝为己子，与杨太妃保护之，李氏默然，处先朝嫔御中，未尝自异，人畏太后，亦无敢言者。以是帝虽春秋长，不自知为李氏出也，至是疾革，乃自顺容进位宸妃，薨。太后欲以宫人礼治丧于外，吕夷简时为首相，奏礼宜从厚，太后遽引帝起。有顷，后独立帘下，曰：“一宫人死，相公云云何也？”夷简对曰：“臣待罪宰相，事无内外，皆当预也。”<br><br>后怒曰：“相公欲离间吾母子耶？”夷简曰：“太后他日不欲全刘氏乎？”时有诏，欲凿宫城垣以出丧，夷简又谓内侍罗勋曰：“宸妃诞育圣躬，而丧不成礼，异日必有受其罪者，莫谓夷简今日不言也。当以后服殓用水银。”崇勋惧，驰告太后，乃许之。刘太后爱帝如己出，帝亦尽孝，故始终无毫发间隙，及刘太后崩，尊杨太妃为皇太后，帝始亲政。帝与吕夷简谋，以张耆、夏竦、陈尧佐等附刘太后，欲悉罢之。夷简以为然。<br><br>帝退，以语郭后。后曰：“夷简独不附太后耶？但多机巧，善应变耳。”由是夷简亦罢。制下，夷简方押班，闻唱名，大骇，不知其故，因令素所厚内侍阎文应洞之，乃知事由郭后，于是深憾后。及吕夷简复相，时尚美人、杨美人俱有宠于上，数与后忿争。一日尚氏于上前有侵后语，后不胜忿，批其颊。帝自起救之，误批上颈，上大怒。内侍阎文应因与帝谋废后，且劝帝以爪痕示执政。帝以示夷简，夷简因旧怨，遂主废黜之议。<br><br>帝犹疑之，夷简曰：“光武，汉之明主也。郭后止以怼怨坐废，况伤陛下颈乎。”帝意遂决，于是中丞孔道辅率谏官范仲淹、宋庠等切谏，皆坐贬，废郭后为净妃玉京冲妙仙师。夷简劝上立曹彬孙女曹氏为后。郭后既废为净妃，出居瑶华宫，上密遣人召之。后辞曰：“若再见召，须百官立班受册方可。”文应以尝谮后，惧其复立，会后小疾，帝遣文应挟医视疾，后暴崩，帝深悼之，追复后号。知开封府范仲淹劾奏内侍阎文应之罪，窜之岭南，道死。翘王元俨，太宗第八子也，性严毅不可犯，人呼为八大王。元俨为帝言：“陛下乃李宸妃所生，妃死以非命。”帝始知为宸妃子，因号恸累日，下诏自责，幸洪福寺，祭告易梓宫，亲启视之。妃以水银殓，玉色如生。冠服如皇后。<br><br>帝叹曰：“人言其可信哉！”待刘氏加厚。夏州赵元吴反，寇环庆，遂称帝，国号夏。夏人寇保安军，指挥使狄青击败之。元昊陷塞门诸岩，以范仲淹知延州。仲淹大阅州兵，得万八千人，分六将领之，日夜训练，量贼众寡，使更出御贼。敌人相戒曰：“无以延州为意，今小范老子腹中有数万甲兵，不比大范老子可欺也。”大范谓范雍也。元昊寇川诸岩，韩琦使任福等领兵夜趋白豹城，平明克之，破四十一族，焚其积聚而还。辽主乘朝廷有西夏之忧，遣使求割关南地。帝许以增岁币，遣富弼报之。富弼两次使契丹，以言语谆谆折服契丹，于是止许岁增银绢各十万，并前共各五十万，和好复定。以韩琦、范仲淹为陕西路安抚经略招讨使，二人号令严明，爱抚士卒，诸羌畏威怀德，不敢犯边。境上谣日：“军中有一韩，西贼闻之心胆寒；军中有一范，西贼闻之惊破胆。”天下称为韩范。夏主元昊更名曩霄，上书请和，再上誓表，帝约岁赐银绢茶二十五万五千以和。自是边境稍宁。<br><br>范仲淹司监选，取班簿视不才者，一笔勾之。富弼曰：“一笔勾，一家哭矣。”仲淹曰：“一家哭，何如一路哭耶？”时贝州妖贼王则反，文彦博讨平之。广南蛮贼依智高反，狄青讨平之。以赵汴为御史，弹劾不避权幸，声称凛然，京师目为铁面御史。文彦博、富弼同平章事，及文彦博罢，以韩琦同平章事，朝野共庆得人。以包拯知开封府事。拯立朝刚直，贵戚宦官，为之敛手，吏民不敢欺，童稚妇女亦知其名，呼曰“包待制”。京师为之语曰：“关节不到，有阎罗包老。”又以其笑比黄河清焉。召河南处士邵雍，不至，雍德气粹然，深于易理，遇事能先知。<br><br>初，上三子皆早亡，无子，取太宗曾孙汝南郡王允让之子宗实入宫，命曹后抚鞠之以为子。生四岁矣，至是年虽长，尚未立为皇嗣，复以年长出居于外。时居父汝南王之丧，司马光、欧阳修、包拯、吕景初、赵抃\、吴奎等，皆上疏力请早建皇嗣，宰辅文彦博、富弼、王尧臣相继劝帝早定大计，皆未见听。司马光上疏曰：“向者臣进预建太子之说，意谓即行，今寂无所闻，此必有小人言陛下春秋鼎盛，何遽为此不祥之事。小人无远虑，特欲仓卒之际，援立其所厚善者耳。‘定策国老、门生天子’之祸，可胜言哉！”帝大感动。时知江州吕诲亦上疏言之。韩琦入对，以光、诲二疏进读。帝遽曰：“朕有此意久矣，谁可者？”琦惶对曰：“此非臣辈所可议，当出自圣裁。”帝曰：“宫中尝养二子，小者甚纯近不慧，大者可也。”琦请其名，帝曰：“宗实。”琦等遂力赞之。议乃定。命下，宗实固请终丧，许之。宗实既终丧，帝复起之，犹力辞，帝命王珪作诏立为皇嗣，宗实复称疾辞。司马光言于帝曰：“皇子辞不赀之富，其贤于人远矣；然父召无诺，君命召不俟驾，愿以臣子大义责之，宜必入。”帝从之，宗实遂受命。将入宫，戒其舍人曰：“谨守吾舍，待上有嫡嗣，吾即归矣。”因肩舆赴召，良贱不满三十人，行李萧然，惟书数柜而已，中外相贺。既为皇子，更名曙，慎静恭默，无所猷为，天下阴知其圣德云。<br><br>仁宗恭俭仁恕，始终如一，敬天重民，有司尝请以玉清旧址为苑，帝曰：“吾奉先帝苑囿，犹以为广，何以是为？”大辟疑者，皆令谳，上所活岁以千计。尝云：“朕未尝詈人以死，况敢滥刑乎！”尝语近臣曰：“昨因不寐而饥，思食烧羊。”<br><br>近臣曰：“何不取索？”帝曰：“恐遂为例，可不忍一夕之饥，而启无穷之杀乎？”燕私常服浣濯之衣，惟帟衾稠，多用缯絁.或献蛤蜊二十八枚，枚值千钱。帝曰：“一下箸费二十八千，吾不堪也。”北使言高丽职贡疏，今欲加兵。仁宗谓曰：“此只王子罪，不干百姓事，今加兵，王子未必能诛，且屠戮百姓。”卒以寝兵。又好学崇儒，当经筵谓侍臣曰：“朕盛暑未尝少卷，但恐卿等劳耳。”诏州县皆立学，定太学生员，王尧臣及第，赐《中庸》旁篇；吕臻及第，赐《大学》篇。于《礼记》中，表章此二经，以风厉儒厍，实开《四书》之端。其后程颐配以《论语》、《孟子》，朱喜集注，圣学为之昭然。<br><br>庆历以前，朝未尝无小人，而不足以胜善类之气；庆历以后，君子满朝。传曰：“为人君止于仁。”帝诚无愧焉。在位四十三年崩，皇子曙即位，是为英宗，尊曹后为皇太后，遗制下日，虽深山穷谷，莫不奔走悲号，如丧考妣。<br><br>英宗有疾，诏请皇太后权同处分军国重事。太后性慈俭，颇涉经史，及听政，多援经义以决事，中外章奏日数十上，一一能记纲要。于外戚左右，分毫无所假借，宫省肃然。帝疾甚，举措或改常度，遇宦者尤少恩，左右多不悦，乃共为谗间。太后与帝遂成嫌隙，内外汹惧。知谏院吕诲上书，两宫犹未释然。<br>　　一日，韩琦、欧阳修奏事帘前，太后呜咽流涕，具道所以。琦曰：“此病固尔，病已必不然。子病，母可不容之乎？”太后意不解。修进曰：“太后事先帝数十年，仁德着于天下。昔张贵妃有宠，及卒，追册为温成皇后。太后于温成之宠，尚能处之裕如，今于母子之间，反不能容耶？”后意稍和。琦又进曰：“臣等在外，圣躬若失调护，太后不得辞其责。”后惊曰：“是何言！我心更切也。”同列闻者，皆为缩颈流汗。后数日，琦独见帝，帝曰：“太后待我少恩。”琦对曰：“自古圣帝明王，不为少矣，独称舜为大孝，岂其余尽不孝哉？盖父母慈而子孝，此常事不足道，惟父母不慈，而子不朱孝，乃为可称，但恐陛下孝未至耳，父母岂有不慈者哉？”帝大感悟。帝自六月不御殿，至是初御紫宸殿，见百官。琦因请乘舆祷雨，且奉服以出，人心大安。<br><br>帝命侍臣讲读经史于迩英阁。翰林侍读学士刘敝进读《史记》，至尧授舜以天下，拱而言曰：“舜至侧微，尧禅之以位，天地享之，百姓戴之，非有他道，惟孝友之德光于上下耳。”帝悚然改容，太后闻之亦大喜。两宫疑渐释，立妃高氏为后。<br><br>后母曹氏，太后姊也，少育于宫中，与帝同年生，又俱抚鞠于太后，仁宗尝曰：“异日必以为配。”既长，遂成婚，生三子，至是册为后。韩琦欲太后撤帘还政，乃取十余事禀帝，裁决悉当。琦即诣太后复奏，太后每事称善。琦因白太后求去。太后曰：“相公不可去，我当归深宫耳，却每日在此，甚非得已。”<br><br>琦即称：“前代如马、邓之贤，不免贪恋权势，今太后便能复辟，诚马、邓之所不及，未审决取何日撤帘。”太后遽起。琦即命鸾仪司撤帘，帝始亲政。内侍任守忠乘间交构两宫。一日，韩琦出空头敕一道，欧阳修已签，赵概难之，修曰：“第书之，韩公必自有说。”概不敢违。既而琦坐政堂，召守忠立庭下，曰：“汝罪当死。”遂谪蕲州，取空头敕填与之，即日押行，琦意以为少缓，则中变也。其党史昭锡等悉窜南方。中外快之。<br><br>帝有疾，韩琦入问起居，因进言曰：“陛下久不视朝，愿早建储以安社稷。”帝颔之，即召学士承旨张方平至福宁殿，帝凴几言不可辨，方平进笔，帝乃书曰：“立大火王为皇太子。”<br><br>方平请书其名，帝力疾书之。方平退，草制立颖王项为皇太子。<br><br>太子既立，帝因泣然下泪。文彦博退谓琦曰：“见上颜色否？人生至此，虽父子亦不能不动情也。”在位四年崩。帝以明哲之资，膺继统之命，优礼大臣，爱民好士，每裁决，皆出群臣意表，足为良主。乃天不假以年，不克大有所为，惜哉！太子项即位，是为神宗。立妃向氏为后，乃向敏中之曾孙女也。<br><br>神宗即位之初，励精求治，不御游畋，不治宫室，惟勤惟俭，志欲破辽灭夏，大有为于天下。先忧财用不足。王安石为翰林学士，越次入对，说以富国强兵之术，曰：“昔周置泉府之官，变通天下之财，后世惟桑弘羊、刘晏，粗合此意，学者不明先王之法意，更以为人主不当与民争利，今欲理财，当修泉府之法。”帝纳其说。安石犹恐帝不决意任之，复言曰：“昔尧使群臣共择一人治水，尚不能无败事，后乃成功；今欲变法，所使或非其人，岂能无一二之败事，当计其利害之多少，不为众论所惑，决意行之，久自收其效矣。”帝深然之，坚意任之，乃以安石为相。唐介言安石狷狭少容，好学而泥古，不通于今，用必为害。若欲求贤相，则吕公着、司马光、韩维其人也。帝不听。王安石既执政，士大夫皆以为得人。吕诲独言其不可，将入谏，与司马光相遇并行，光密问今日所言何事。诲曰：“袖中弹文，乃新参也。”光愕然曰：“众喜得人，奈何论之？”<br><br>诲曰：“君实亦为是言耶？安石虽有时名，然好执偏见，轻信奸回，喜人佞己，听其言则美，施于用则疏。误天下苍生，必斯人也。”遂上疏极谏。帝不听，出诲知邓州。诲既出，安石所为益执。光由是服诲之先见，自以为不及也。后青苗盛行，诲乞致仕。及病亟，手书嘱司马光为墓铭。光往省之，至则目且瞑。光呼白：“更有见嘱乎？”诲张目强视曰：“天下事尚可为，君实勉之。”遂卒。<br><br>王安石欲行新法，见诸臣排之者众，乃引用吕惠卿、章忄享、曾布、韩绛等奸邪附己之人为心腹，由是农田、水利、青苗、均输、保甲、免役、市易、保马、方田诸法，相继并兴，号为新法。行之天下，而民不聊生矣。农田水利者，开诸路废田，兴水利面收其税，并察官吏之家皆同役，不得有所私也。青苗者，于方播种青苗时，令民自度麦粟所赢几何，先贷以钱，使出息二分，俟谷熟还官也。均输者，凡诸州郡所当输官粮，皆令平其所在时价，输其土地所饶出之物，官自转迁于所无之地而卖之，以收利也。保甲者，十家为保，有保长；五十家为大保，有大保长；十六保为都保，选众所服者二人为都保长，一正一副。听保丁自置弓箭，习武艺，以御寇也。免役者，凡当役人户，以等第出钱免役也。市易者，以金帛诸货为抵当，而贷之钱，责期使偿，半岁输息十一，及岁倍之。过期不输，息外更加罚钱也。保马者，令保甲为官养马，死则偿之也。方田者，以东西南北各千步为一方，计量田地，分五等以定税也。诸法皆害民，而青苗法为尤甚。初，英宗时，邵雍与客散步天津桥上，闻杜鹃声，惨然不乐。客问其故？雍曰：“洛阳旧无杜鹃，今始至。天下将治，地气自北而南；将乱自南而北。今南方地气至矣，禽鸟飞类，得气之先者也。不二年，上用南人作相，多引用南人，专务变法，天下自此多事矣。”至是其言果验。<br><br>时帝坚意用安石行新法，万民愁怨，于是富弼、韩琦、司马光、赵抃\、张方平、苏轼、苏辙、吕公着、吕公弼、范纯仁、程颢、欧阳修、郑獬、孙觉、李常、张戬、刘庠、范镇、王拱辰、秭维、刘挚、杨绘、唐诇等，前后相继上疏，极言新法之为害，请复祖宗之旧法，安静以守之。上皆不听。于是诸臣纷纷相继引去，或加贬。安石性执拗，巧为文饰，持新法益坚。会岁饥，征敛苛急，东北流民，每风沙霾噎，扶携塞道，羸疾愁苦，身无完衣，或茹木实草根，至身被锁械而负瓦揭木，卖以偿官，累累不绝。监上安门郑侠乃绘所见为图，发马递上之，且云：“旱由王安石所致。去安石，十日不雨，乞斩臣以正欺君之罪。”疏入，帝反复观图，长吁数四，袖以入内。是夕寝不能寐。翌日，令罢青苗、免役等新法。民闻之欢呼相贺。是日果大雨，远近沾洽，而吕惠卿、邓绾诋侠为狂夫，治其擅发马递之罪，下之狱，窜之英州。而新法复行如故。知潮州府苏轼托诗以讽朝政，其咏青苗曰：“赢得儿童语音好，一年强半在城中。”其咏课吏曰：“读书万卷不读律，致君尧舜终无术。”<br><br>其咏水利曰：“东海若知明主意，应教斥卤变桑田。”其咏盐禁曰：“岂是闻韶解忘味，迩来三月食无盐。”为中丞李定、御史舒直所奏，下之狱，以为诋谤朝政，欲置之死。曹太皇太后违豫中，闻而为帝言之，乃得免。<br><br>初，青涧守将种谔，受夏臣嵬名山之降，遂城绥州。夏主谅祚，乃诈为会，诱杨定等杀之，边衅复起。时神宗欲并西夏，屡遣兵伐夏，夏人亦屡入寇，互相胜负，得西夏边岩六堡之地。<br><br>其后用宦者李宪伐夏，灵州永乐之役，死者六十余万人，亡失钱谷银绢不可胜计。事闻帝，临朝恸哭，为之不食。自是无意于西伐，而夏人亦困弊矣。夏主秉常上表，乞复修好，诏许之。<br><br>辽人见中国之行新法，惧其图己，乃遣萧禧来求割地。安石曰：“将欲取之，必姑与之。”乃割河东地，以分水岭为界，东西割地七百里以与辽，而国势愈弱。自神宗以前，为治平之世，自神宗以后，为丧乱之世矣。王安石以子云死，悲伤不堪，求解机务，上许之，未几卒。<br><br>上有疾，立第六子延安郡王佣为皇太子，更名煦，时年十岁。诏太皇太后高氏，权同处分国事，在位十八年崩。太子煦立，是为哲宗。太皇太后高氏同临朝听政。明年，改元元佑，即罢新法十余事。起用司马光、吕公着、文彦博、韩维、范纯仁、苏轼、吕大防、刘挚、程颐、苏辙、范祖禹等。贬吕好问、吕惠卿、蔡确、章忄享等，尽罢新法，天下大悦。时太皇太后临朝，司马光秉政，天下大治。司马光卒，吕公着秉政。公着卒，吕大防、范纯仁秉政时帝年益壮，太皇太后历选世家女百余人入宫。至是谓执政曰：“孟氏女能执妇道，宜正位中宫。”命吕大防为皇后六礼使，册为皇后。因语帝曰：“得贤内助，非细事也。”既而叹曰：“斯人贤淑，惜福薄耳！异日国有事变，必此人当之。”八年九月，太皇太后不豫，吕大防、范纯仁等问疾，太皇太后曰：“先帝追悔往事，至于泣下，此事官家宜深知之。”又曰：“老身殁后，必多有调戏官家者，公等亦宜早退，令官家别用一番人。”乃呼左右，问：“曾赐出社饭否？”<br><br>因曰：“公等各去吃一匙社饭。明年社饭时，思量老身也。”九月，太皇太后崩。太后听政，召用故老名臣，罢废新法苛政，举边砦之地以赐西夏，于是宇内又安。辽主戒其臣下，令勿生事于疆场，曰：“南朝尽行仁宗之政矣。”临朝九年，朝廷清明，华夏绥定，力行善政，抑绝外家私恩，人以宣仁为女中尧舜。<br><br>太皇太后既崩，帝始亲政，改元绍圣。群小力排太后时事，罢吕大防、苏轼、苏辙、范祖禹、范纯仁等，而用章忄享、、蔡京、吕惠卿、曾布等。章忄享专以绍述为国是，以司马光为奸邪，遂引其党蔡卞、林希、张商英等居要地，任言责，协谋朋奸，报复仇怨，于是朋党之论起。诏谕天下，复行新法，人人怨忿。追贬元佑宰执吕公着、司马光、王岩叟、傅尧俞，及孙固明、宗愈等有差。言公着等倡为奸谋，诋毁先帝，变易法度，罪恶深重。章忄享、蔡卞请发司马光、吕公着之墓，斲棺暴尸。<br><br>许将曰：“此非盛德事也。”乃止。安置元佑宰执吕大防、刘挚、苏辙、梁焘、范纯仁于岭南，贬韩维、刘奉世等以下三十人有差。章忄享、蔡卞媒孽宣仁太皇太后，诬以常欲危帝之事，请追废为庶人。向太后闻之，号泣谓帝曰：“吾日侍崇庆，天日在上，此语曷从而出？且帝必如此，亦何有于我？”帝感悟，取悼、卞奏就烛焚之。明日，忄享、卞再状坚请。帝曰：“卿等不欲朕入英宗庙乎？”抵其奏于地，事遂寝。时刘婕妤恃宠，无礼于孟后，后不能平，遂成隙。章忄享阴附刘婕妤，遂废孟后为仙师，出居于瑶华宫。而立刘氏为皇后。邹浩极谏，勿听。<br><br>帝在位十五年崩。亲政以后，七年之间，奸党专权，有二蔡二忄享之谣。二蔡者，蔡京、蔡卞也；二忄享者，章忄享、安忄享也。天下怨疾，卒归大乱矣。帝无子，向太后哭谓宰臣曰：“国家不幸，大行皇帝无嗣。”章抗声曰：“在礼律当立母弟简王似。”<br><br>太后曰：“老身无子，诸王皆神宗庶子，不可如此分别，以长则申王亻必当立，但有目疾，以次则端王佶。”乃迎立端王佶，是为徽宗。<br><br>群臣请向太后权同处分军国事，追复司马光、吕公着等官。用韩忠彦、范纯仁等，免蔡卞、章忄享、蔡京等官，政略有可观。未几，向太后罢政，帝亲政。元年正月朔旦，有流星自西北入尾，抵拒星，其光烛地。是夕有赤色起东北，亘西方，中出白气二，将散，复有黑气在傍。任伯雨极言时政得失，上不听。曾布专权，进绍述之说，排击元枯诸贤臣，罢任伯雨、范纯仁、江公望、陈瓘等，遣内侍童贯诣三吴，访书画奇巧，制御器于苏、杭州。贯留杭月余，蔡京与之游，不舍昼夜，童贯荐京于帝。帝复召用京，京为绍述之议，复追贬司马光等，诏元佑党人子弟无得官京师。蔡京籍元佑宰执司马光等，侍从苏轼等，文臣程颐等，武臣王献可等，宦者张士良等一百二十人，列其罪状，谓之奸党，请帝书之，刻石于端礼门。又颁元佑奸党碑于各州县，皆令刻石。有长安石工安民当刻字，辞曰：“民愚人，固不知立碑之意，但如司马相公者，海内称其正直，今谓之奸邪，民不忍刻也。”府官怒，欲加之罪。民泣曰：“被役不敢辞，乞免刻‘安民’二字于石末，恐得罪于天下后世。”<br><br>闻者愧之。贬任伯雨等十二人于远州。以王安石配享孔子，位次孟轲；以蔡京于蔡攸为学士。命蔡京监铸九鼎成，奉安九成宫，帝临幸，酌献至北方宝鼎，鼎忽裂破。<br><br>帝性机巧，多技能，大兴土木，穷极淫乐，好花石。蔡京讽朱勔密取浙中珍异以进。初致黄杨三本，帝嘉之；后岁岁增加，舢舻相衔于淮汴，号花石纲。凡士庶之家，一石一木，稍堪玩者，即领健卒直入其家，用黄封表识，使护视之，微不谨，即被以大不恭之罪。及发行，必撤屋掘墙以出，人不幸有一物小异，芟夷惟恐不速。篙工舵师倚势贪横，凌轹州县，道路以目。上好道教，访集方士，初宠王老志、王仔昔，以其能先知也。再宠林灵素，灵素无他能，惟习五雷法，召风霆祷雨，小验而已。遂竭国家之力，以营土木之工，于景龙门作《上清宝篆》宫，密连禁署宫中，以便斋醮之事。上玉帝徽号，又诏天下洞天福地，修建宫观，塑造圣像，命林灵素讲道经。自是每设大斋，辄费缗钱数万。道篆院上章，册帝为教主道君皇帝。<br><br>王黼、蔡攸二人有宠于上，进见无时，尝言于上曰：“入主当太平，正宜及时为娱，岁月几何，何徒自劳苦耶？”帝深纳之。遂数微行。令苑囿皆依浙江为白屋，不施五彩，多为村居野店，及聚珍禽异兽，动数千百，以实其中，都下每于秋风静夜，禽兽之声四彻，宛若山林，识者知其不祥之兆焉。王黼为太宰，竭天下财力，凡四方珍异之物，悉苛取于民，进上者不能什一，余皆入于黼家，仪同三司。蔡攸权势与父京相轧，父子各立门户，遂为仇敌。彗星见于西方，其长竟天。有星如月南行。有龙见于京师，军器作坊兵士取而食之。大雨七日，水高十余丈。起居郎李纲请彩求直言，以答天戒，上贬纲官。建德军睦州（即今浙江严州府）。<br><br>清溪民方腊，家有漆园，造作局屡酷取之，腊怨而未敢发。<br><br>时吴中困于朱勔花石之扰，腊因民忽忍，阴聚贫乏游手之徒，以诛勔为名，旬日众至数万人，遂陷建德军睦、婺、歙、处、衢、杭、卢等州。盖自保甲之法行，民有部伍器械，易相聚为盗，此保甲之所以只可行于西北以拒辽夏，不可行东南也。以童贯为浙江宣抚使，领兵十五万讨之。腊遁还清溪帮源洞（清溪即今淳安县），众尚二十万，与官军力战而败，乃深据岩屋，为三窟，莫知所入。裨将韩世忠潜行溪谷间，问野妇得径，即挺身杖戈，领兵直前捣其穴，格杀数十人，擒腊以出，并取腊妻子及伪相方肥等五十二人，杀腊众七万余人，其党皆溃散。<br><br>腊凡破六州五十二县，自是始平。淮南宋江起义，以三十六人为天罡，七十二人为地煞，横行江湖，转掠十郡，官军莫敢撄其锋。知亳州侯蒙上书，言江才必有大过人者，不若赦之，使讨方腊以自赎。帝命蒙知东平府，未赴而卒。又命张叔夜知海州。江将至海州，叔夜使间者觇其所向，江径趋海滨，劫巨舟十余，载卤获。叔夜募死士得千人，设伏近城，而出轻兵至海诱之战，先匿壮士于海傍，伺兵合，举火焚其舟。义军闻之，皆无斗志，伏兵乘之，擒其副将，江等乃降。<br><br>初，帝以内侍童贯监洮西军，贯复湟州及洮州，而权益张，奸益甚，既得志于西，遂谓辽亦可图，而图辽之议始此。时辽属国女贞完颜阿骨打叛辽，数败辽师，称皇帝，国号金。乃遣武义大夫马政浮海使金，约共攻辽，预请燕云之地。马政以金散睹来，言若于宋夹攻得者，则宋有之；若金自取者，不在分割之议。遣马政复如金，坚请燕云之地，且报师期，许岁币。<br><br>金黏没喝袭辽主行营，辽主走夹山。宋遣童贯勒兵十五万以应金击辽，辽败童贯于白沟，诏班师。辽遣使来言曰：“女贞之叛本国，亦南朝之所甚恶也。今贪一时之利，弃百年之好，结虎狼之邻，启他日之祸，谓为得计可乎？救灾恤邻，古今通义，惟大国图之。”贯不能对。朝散郎宋昭上书，极言辽不可攻，金不可盟，乞诛王黼、童贯、赵良嗣等，且曰：“两国之誓，败盟者祸及九族，陛下其思之乎？”诏除昭名，编管海州。初，高丽国王俣有疾，求医于宋，至是俣卒，子楷立，遣医归宋，附秦言辽为兄弟之国，不可攻，存之足为边患。勿听。辽主淳薨，妻萧氏主国事，童贯复进兵攻辽，辽涿州留守郭药师以城降宋。金主陷辽燕京，辽萧太后出奔天德，宰相左企弓等奉表降金。<br><br>初，宋与金约，但求石晋赂契丹故地。至是遣赵良嗣如金，并求刘仁恭所献契丹营、平、滦三州。金主不许。时左企弓以诗献金主曰：“君王莫听捐燕议，一寸山河一寸金。”故金人欲背初约，要求不已。良嗣还奏，王黼欲功之速成，乃请复遣良嗣如金，许以辽人旧岁币四十万之外，每岁更加燕京代税钱一百万缗。金主大喜，遂使银术可等持誓书来，许以燕京及涿、易、檀、顺、景、蓟六州之地来归，而山后诸州及西北一带，不在许与之限。帝曲意从之。时燕之金帛子女职官富民，皆为金人所掠，惟存空城而已。黏没喝犹欲止割涿、易，金主曰：“海上之盟，不可忘也。我死，汝则为之。”遂与宋以燕京六州之地。金人驱辽宰相左企弓，虞仲文、曹义勇、康公弼等，同燕京大家富民俱东徙。燕民流离道路，不胜其苦。过平州，言于张谷曰：“左企弓不谋守燕，使吾民流离至此，今公临巨镇，握强兵，尽忠于辽，必能使我等复归乡土，人心亦惟公是望。”谷遂召诸将议，皆曰：“闻天祚兵势复振，出没漠南，公若仗义勤王，奉迎天祚，以图兴复，先责左企弓等以叛降之罪而诛之，尽归燕民，使复其业。今且暂以平州归宋，即使金人加兵，内用营平之军，外借宋人之援，又何俱焉。”谷乃召左企弓等数以十罪，缢杀之。遣使至燕山，说宋王安中以求降于宋。安中以闻，王黼劝帝纳之。赵良嗣谏曰：“国家新与金盟，如此必失其权，悔不可追。”勿听。金主阿骨打死，弟吴乞买立，金将斡离不袭平州，张谷奔燕山，斡离不遣人以纳叛来责，遂欲以兵攻燕。帝诏王安中以谷与金，安中不得已，缢杀之，函其首，并谷二子与之。郭药师曰：“金人欲谷头，即与之，若求药师头，亦将与之矣。”自是辽之降将皆解体，而金人遂用此以兴师矣。<br><br>天狗星陨，有声如雷，黑眚见于禁中。黑眚者，有物大如席，长丈余，彷佛如龟，金睛，行动呼呼有声，黑气蒙之，不大了了。气之所及，腥血四洒，兵刃不能施。每得人声则出。<br><br>先若列屋摧倒之声，其后出入人家，初夜掠食小儿，二年乃息。<br><br>都城有女子生髭，长六七寸。疏秀宛如男子。又有男子孕而诞子，有狐升御榻而坐。又有都城东门外鬻莱夫，至宣德门下，忽若迷罔，释荷担，向门戟手，且詈云：“太祖皇帝，神宗皇帝使我来道，尚宜速改也。”逻卒捕之，下开封狱，一夕方省，则不知向者所为，乃于狱中毙之。金将黏没喝、斡离不分道入寇，童贯自太原逃归。金粘罕喝入朔州，克代州，遂围太原。<br><br>知府张纯孝悉力死守，金斡离不入檀州，陷蓟州，郭药师迎战于白河，败绩，遂还燕山。执知府蔡靖以降于金，金尽取燕山州县。时金兵日迫，诏臣庶极谏，天下勤王。帝欲避兵东行，太常少卿李纲曰：“今敌势猖獗，非传太子以位号，不足以招徕天下之豪杰。”上在位二十六年，遂传位于皇太子，太子桓即位，是为钦宗。尊徽宗为教主道看太上皇帝，以李纲为兵部侍郎。遣李邺如金师，告内禅，且请修好。斡离不欲从之。郭药师谏曰：“南方未必有备，不如进军。”金兵遂进。太学生陈东率诸生上书曰：“败天下者，蔡京、梁师成、李彦、朱勔、王黼、童贯也，请斩此六贼，以谢天下。”上嘉纳之。窜王黼于永州，盗杀之。李彦、梁师成赐死。朱勔放归田里，俱籍其家。惟蔡京、童贯从上皇东行，未抵罪。上皇出奔亳州，遂居镇江。金师入相、浚二州。梁方平帅禁旅屯于黎阳河北岸，金兵奄至，河南守桥者望见金兵旗帜，烧桥而遁。方平之师溃还。<br><br>金人取小舟以蹄，旋渡旋行，无复队伍。金人笑曰：“南朝可谓无人，若以一二千人守河，我岂能飞渡哉？”遂进取滑州。<br><br>金斡离不等既济河，宋人大惧。宰执议请帝速幸襄邓以避之，吴敏切谏，勿听。李纲泣拜请留，以死邀之，帝犹有行意，纲复谏曰：“陛下已许臣留，复戎行何也？今六军父母妻子皆在都城，万一中道散归，陛下孰与为卫？敌兵已逼，知乘舆未远，以健马来追，何以御之？”帝感悟，遂止。禁卫六军闻之皆悦。李纲治守战之具，数日而毕。<br><br>金斡离不进军围京师，帝召群臣共议，李邦彦等主割地请和，李纲以为击之便，帝竟从邦彦计，使李挽使金军。纲请行，帝不许。纲曰：“安危在此一举，臣恐李梲怯懦，误国事也。”<br><br>不听。是夜金人来攻宣泽门，李纲败之，斩首百余人，至日始退。梲至金军，斡离不谓之曰：“今若议和，当输犒师之物，金五百万两，银五千万两，牛马万头，表缎百万匹。尊金帝为伯父，割中山，太原、河间三镇之地，而以宰相亲王为质，送大军过河，乃退耳。”梲等唯唯，不敢措一言。遂与金使萧三宝奴、耶律忠等偕来，索赂要质，凡金人所要求，皆郭药师教之也。帝括借都城金银娟优家财，得金二十万两，银四十万两，而民间已空。李纲言：“金人所需金币，竭天下且不足，况都城乎？三镇，国之屏蔽，割之何以立国？至于遣质，则宰相当往，亲王不当往。若坚守数日，援兵四集，彼孤军深入，亦将速归。此时与盟，则不敢轻中国，而和可久也。”李邦彦等坚请从金议，一如其言。纲不能夺，以张邦昌为计议使，奉康王构往金军为质以求成。<br><br>金兵攻通津、景阳等门，李纲亲身监战，斩其将校十余，杀其众数千，何灌力战而死。金人从康王构之请，解围退师于孟阳。种师道、姚平仲诸路勤王兵至汴京，金人敛游骑，但守牟驼岗，增垒白固。师道请缓给金币于金，俟彼惰归，扼而歼诸河。李邦彦坚持不从。朝廷日输金币于金，而金人需求不已，日肆屠杀淫掠，四方勤王之师渐至。李纲言：“金人贪婪无厌，凶悖日甚，其势非用师不可。且敌兵号六万，吾勤王之师集城下者已二十余万，彼以孤军深入重地，若扼河津，绝饷道，复诸城邑，坚壁勿战，俟其食尽力疲，然后纵其北归，待其济河，半渡而击之，此必胜之策也。”种师道计甚善，帝然之。而姚平仲虑功名独归种氏，因以士欲速战为言，请夜劫营。李纲许之。遂帅步骑万人，夜斲敌营。平仲方发，金候吏觉之，斡离不遣兵迎击，平仲兵败，惧诛亡去。金师复围汴城。李纲帅诸将出封邱门，战于幕天坡，以神臂弓射之，金人少却。金斡离不召诸使者，诘责用兵违誓之故。时张邦昌恐惧涕泣，康王不为动。又康王尝与金人较射，连发中的，金意其为将家子，使王氵内来责，更召他王为质。氵内至，李邦彦语之曰：“用兵乃李纲、姚平仲尔，非朝廷意也。”因罢李纲以谢金人。<br><br>时帝欲遣人奉使，辩劫营非朝廷意，大臣皆不欲行。宇文虚中承命，慨然如金师。太学生陈东等及都人数万人上书，言李纲奋不顾身，任天下之重，所谓社稷臣也，罢纲正堕金人之计，乞复用纲而斥邦彦等。挝珠登闻鼓，喧呼动地。帝恐生变，乃复纲官，除元佑党籍学术之禁，追封范仲淹、司马光等。金使王氵内随宇文虚中来，更以肃王枢为质于金，康王构、张邦昌还，以太原、中山、河间三镇之地畀金人。金斡离不既得三镇，且知京师有备，遂不俟金币数足，遣使告辞北去。肃王从之，京师解严。御史中丞吕好问言于帝曰：“金人得志，益轻中国，秋冬必倾国复来，御敌之备，当速讲求。”勿听。<br><br>初，太上皇南幸，童贯、高俅等以兵扈从，道路狼藉，言贯等将为变。朝议使聂昌往图之，独李纲不可。至是李纲亲请迎太上皇于南京，独见木上皇，具道帝圣孝思慕，请陛下早回京师。太上皇感悟，出玉带金鱼象简赐纲。纲还，具道太上慈爱，帝始释然。道君太上皇帝还京师，窜蔡京于儋翔，道死。<br><br>诛蔡攸、童贯，枭其首于市。时既许以太原畀金人，而张孝纯仍固守不下，金师围太原日久，上复召种师中与姚古进军救之，师中乘胜复寿阳、榆次等县，留屯真定。许翰遣使促师中速战，责以逗挠。师中不得已。即日领兵，与金人战于杀熊岭，士卒溃散，师中力战死之。姚古军不战而溃。乃以李纲为河南河东路宣抚使，刘韦合副之，以救太原。纲方欲合诸路兵亲帅击虏，会以议和，止纲进兵，召还。金黏没喝入太原，执知府张纯孝以归，释而用之，副都总管王禀死之。金兵复至，大臣不知所出，惟以遣使讲和为事。金人佯许，而攻琼自如。金人围袭庆府，吕诲之子知府吕由诚，率军民死守。金人百道来攻，城陷，由诚一家四十余口俱死之。金兵复渡河，诏康王构复如金师，至磁州，守臣宗泽迎谓曰：“肃王一去不返，今敌又诡辞以致大王，其兵已迫，去复何益？愿王勿行。”民亦遮道留王。会金游骑日至磁州城下，踪迹王所在，知相州汪伯彦亟请王如相，部兵迎于河上。王行至相，劳伯彦曰：“他日见上，当首往京兆荐公。”由是受知于王。<br><br>初，相州汤阴人岳飞，字鹏举。汤阴，今河南彰德府汤阴县是也。父和，母姚氏，节食济饥，有耕侵其地者，割而与之；贳其财者不责偿。生飞，少负节气，家贫力学，尤好《左氏春秋》、《孙吴兵法》，有神力，能挽弓三百斤，弩八石。刘宣抚真定，募敢死战士，飞与焉。屡擒剧贼，至是见王，以为承信郎。金斡离不、黏没喝师次汴京城下，时援兵皆为唐恪、耿南仲遣还，无一人至者，城中惟卫士及弓箭手七万人而已。南道都总管张叔夜帅师入卫。叔夜入对，言贼锋甚锐，愿我明皇之避禄山，暂诣襄阳，以图幸雍。帝不答。诏康王构为天下兵马大元帅，帅师入卫。孙傅使成忠郎郭京撰六甲正法以御金人。其法用七千七百七十七人，无问能否，但择年命合六甲者，云择日出兵三百，可生擒金二将。袭击至阴山，识者危之。金人攻通津、宣化二门，何木、孙傅使郭京出师，京用六甲法，尽令守御人下城，毋得窥视。因大启宣化门出师。金兵分四翼，噪而前。京兵见之，不战而败，死者甚众。京引余众南遁，金师遂登城，城陷，帝闻之恸哭。时宋师尚众，金人恐帝他遁，宣言议和退师。帝使何如金师请平，黏没喝、斡离不曰：“自古有南必有北，不可相无也。今之所议，期在割地而已，请与帝面约相订。”宋师言之，帝曰：“朕当亲往。”帝出郊，如黏没喝即奉表请降，留二宿乃还。帝自去金营，士庶及太学生迎谒。帝掩面大哭曰：“宰相误我父子。”观者无不流涕。金遣使来索金一千万锭，银二千万，帛一千万匹。于是大括金银，遣使如河南、河北割地以畀金人。使至两河，两河民坚守不奉诏。时金人索金银甚急，且遣使再邀帝至营。帝有难色，何及吏部侍郎李若水，以事出无奈，劝帝行。二年正月，帝与何、李若水等复如青城，至金营，金人逼帝易服，李若水抱持而哭，诋金人为狗辈。金人曳若水出，击之，仆于地，若水骂不绝口而死。刘自经于金军。钦宗在位二年而被掳。金人复征太上皇、太上皇后，且以玉牒按名征诸王宗室入金军，复按名征皇后、太子、诸公主、妃嫔及诸王妃眷属入金军。金废二帝为庶人，遣吴千干、莫俦入京师，集百官议立异姓，众莫敢出声。王时雍探知敌意在张邦昌，乃以邦昌姓名入议状。张叔夜不肯署状，且移书金师，意立太子。金人执置军中。太常寺簿张浚、开封士曹赵鼎、司门员外郎胡寅，皆逃入大学中，不书名。御史马伸、吴给、中丞秦桧，共为议状于金师，极言异姓不可立，愿复嗣君以安四方。且论张邦昌当上皇时，蠹国乱政，以致社稷倾危。金人怒，执桧而去。<br><br>三月，金人奉册宝至，邦昌北向拜舞，受册即位。阁门舍并吴革率内亲事官数百人，皆先杀其妻子，焚所居，举义金水门外。范琼诈与合谋，袭杀之。是日风霾，日晕无光，百官惨沮，邦昌亦变色，惟吴千干、莫俦、范琼等欣然以为有佐命功。<br><br>邦昌以金不留兵，而宗泽、康王构等兵势正强，知必无成，大惧祸。及拜官，皆加“权”字。金斡离不以道君太上皇及郑太后并上皇子二十九人，与诸亲王、皇孙、驸马、公主、妃嫔及康王母韦贤妃、康王夫人邢氏等，由滑州北去。张邦昌率百官遥辞于南熏门，众恸哭，有仆绝者。<br><br>四月，金黏没喝以帝及诸皇后、太子与诸妃嫔、宗室及诸王妃，与何、孙傅、张叔夜、司马朴、秦桧等，并凡法驾，卤簿、礼器、祭器、教坊乐器、宝玩、九鼎、圭璧、浑仪、铜人、刻漏、古器、秘书、内人、内寺、娼优、伎艺等，由郑州北去。公私上下，府库蓄积，为之一空。独哲宗元佑皇后孟氏以废居私第获免。时康王构有众八万，次于济州，因宗泽屡败金兵，故金人不能得康王而去。金兵既去，吕好问谓张邦昌曰：“相公真欲立耶？抑姑塞敌意，而徐为之图耶？相公亦知中国人心所向乎？特威女贞兵威耳。女贞既去，能保其无变乎？大元帅在外，元佑皇后在内，此殆天意，盍亟还政，庶可转祸为福。为今计者，当迎元佑皇后权摄国事，请康王早正大位，庶获保全。”御史马伸具书，请张邦昌速奉迎康王，极陈顺逆利害。邦昌读其书，气沮，乃遣谢克家至济州往迎。王不许。吕好问遣人言于王曰：“大王不早自立，恐有不当立而立者。”<br><br>王然之。邦昌乃使韦渊奉大宋受命宝诣济州，复以手书号元佑孟后曰太后，入居禁中，垂帘听政，以俟复辟。钦宗渡白沟河，签书枢密使院事张叔夜死之，北宋亡。起太祖庚申，终钦宗丁未，凡九主，共一百六十七年。是年五月，康王构即位于应天府，大赦改元，后定都于杭州，是为南宋。待三十三回再叙，下回且先将辽、金、西夏之事叙明，以便观者。