诗曰：　　野草闲花遍地愁，龙争虎斗几时休。<br>　　贤愚千载知谁是，贵贱同归土一丘。词曰：<br><br><br>检尽残篇断简，细评千古英雄。功名富贵笑谈中，回首一场春梦。昨日香车宝马，今朝禾黍秋风。谁强谁弱总成空，傀儡棚中搬弄。<br><br>却说武王克商，封建诸侯，爵五品而土三等：公侯百里，伯七十里，子男五十里，不满为附庸，盖千八百国。周室既衰，转相吞并，数百年间，列国耗尽。其见于《春秋》传经者，总一百二十四国。自夷王之世，卫康叔七世孙顷侯首坏王制，并邶墉之地。春秋晋灭十二国：耿、霍、魏、虢、虞、焦、杨、韩、逼阳、肥、陆浑、鼓；楚灭二十一国：息、弦、黄、夔、邓、权、江、六、蓼、庸、赖、陈、舒、鸠、蔡、唐、顿、胡、申、随、杞、莒；齐灭四国：谭、遂、纪、鄣；秦灭四国：梁、滑、蜀、义渠，又灭西戎十二国。吴灭二国：徐、州来；越灭二国：吴、郯。又鲁灭项，邾灭须句，卫灭邢，莒灭曾阝，郑灭许，蔡灭狄，沈灭温，宋灭曹。又，赵无恤灭代，晋荀瑶灭夙繇，赵灭中山。春秋之世，其见于征伐会盟最著者十二国，而莫强于晋。北方诸侯，惟晋之号令是听。初，成王九年，封弟叔虞于唐，号为晋。姬姓，侯爵，称叔虞为唐侯。传晋侯燮、武侯宁族、成侯服人、厉侯福、靖侯宜臼、僖侯司徒、献侯籍、穆侯费。穆侯生太子仇，及成师。穆侯薨，弟殇侯篡立，仇袭杀殇叔而自立。犬戎之难，晋文侯仇将兵救周，平王赐以河内附庸，而晋始大。传子昭侯伯，封其叔父成师于曲沃，号为桓叔。晋都于翼。曲沃日强，而翼渐弱，于是翼与曲沃分为二。昭侯传孝侯平、鄂侯郄、哀侯光、小子侯、晋侯缗，为曲沃武公所灭。曲沃自桓侯成师始封，传庄伯鲜、武公称，乃灭翼而继晋统。传献公诡诸，并吞各国，而晋日强。传奚齐卓子、惠公夷吾、怀公圉，而文公重耳立，大霸诸侯。其事迹已见第八回中。以后世为霸主。传襄公驩、灵公夷臯。灵公不君，厚敛以雕墙；从台上弹人，而观其避丸也。赵盾骤谏，公屡使人杀之，不果。盾出奔。盾弟赵穿，攻灵公于桃园而弒之。盾未出境而复返，迎立文公之少子成公黑臀。成公传景公据。初，晋献公使赵夙御戎，毕万为右，灭耿，灭霍，灭魏，赐赵夙耿、毕万魏以为大夫，夙为赵氏之祖，万为魏氏之祖。文公时，先轸将中军，后为范氏。荀林父将中行（盖改中军为中行也），后为中行氏。林父之弟荀首，食邑于智，后为智氏。曲沃桓叔之子庄伯，封弟韩万于韩原，后为韩氏。谓之六卿。诸侯不必多序，惟赵氏有存孤之事，不得不详其实。<br><br>据《左传》，赵盾之子朔娶晋成公之女庄姬，生赵武。朔早卒。盾之弟赵婴，通于侄妇庄姬，赵同、赵括以为讨，放之于齐。婴曰：“我在，故栾氏不作；我去，吾二昆其殆哉！且人各有能有不能，舍我何害？”勿听。婴梦天使谓己：“祭余，余福汝。”祭之，明日而行。庄姬为赵婴之亡，故谮之于晋侯曰：“赵同、赵括将为乱，栾书、却至为证。晋杀赵同、赵括。武从姬氏畜于公宫，因以其田与祁奚。晋景公梦大厉，被发及地，搏膺而踊曰：“杀余孙不义，余得请于帝矣！”坏大门及寝门而入。公惧。入于室又坏户。公觉，召桑田巫占之，巫言如梦。公曰：“何如？”曰：“不食新麦。”公疾病，求医于秦，秦使医缓治之。未至，公梦疾为二竖子，曰：“彼良医也，恐伤我，焉逃之！”其一曰：“居肓之上，膏之下，若我何！”医至，曰：“病不可为也。在育之上，膏之下，攻之不可，针之不及，药不至焉。”公曰：“良医也。”厚为礼而归之。六月丙午，晋侯欲麦，使甸人献麦。馈人为之召桑田巫，示而杀之。将食，腹胀如厕，陷而卒。小臣有晨梦负公以登天，及日中，负晋侯出于厕，遂以为殉。景公之未薨也，韩厥言于晋侯曰：“成李之勋，宣孟之忠，而无后，为善者其惧矣。”乃立武而反其田焉。<br><br>孔子《春秋》，载晋杀其大夫赵同、赵括，并不及朔，此圣经之班班可据者也。乃《史记》载有屠岸贾为难。及程婴、公孙杵臼存孤事，不知何据。或曰：“此汉韩信存孤故事。信当钟室难作，信家有客，匿其三岁儿；知萧何素与信善，不得已为吕后所劫。客私往见之，微示信无后意。萧何仰天叹曰：“冤哉！冤哉！”泪淫淫下。客见其诚，以情告。何惊曰：“若能匿淮阴侯儿乎。中国不可居矣，急逃南粤赵佗，必能保此儿。”遂作书遣客，匿儿于佗，曰：“此淮阴侯儿，公善视之。佗养以为子，而封之海滨，赐姓韦，用韩之半也。今其族豪于广南海濡间。因汉人为之立传，不便明言，遂以吕后为屠岸贾，以韩为赵，以萧何家为公宫，而程婴、公孙杵臼，乃韩信客名。司马迁作《史记》因之，遂为千古疑案，若今之小说然，非实录也。<br><br>景传厉公州蒲，为栾书，中行偃所弒。使迎襄公曾孙悼公周于京师而立之。悼公年方十四，而甚贤明，任用魏绛等，救灾患，薄赋敛，节器用，时用民，重兴霸业，三驾而楚不敢与之争。悼公传平公彪、昭公夷。六卿渐强而专权，晋侯渐弱而不能制。再传顷公去疾、定公午、出公凿。智瑶与韩、魏、赵灭范氏、中行氏而分其地。晋出公告于齐、鲁，请伐四卿，四卿反攻其君。晋侯奔齐，道死，智伯立昭公之曾孙骄，是为哀公，而专其政。及智伯宣子卒，智襄子为政，求地于韩魏，韩魏皆与之。又求地于赵，赵襄子不与。遂率韩康子、魏桓子以攻赵。初，赵简子使尹铎治晋阳。铎请曰：“茧丝乎？保障乎？”<br><br>简子曰：“保障哉？”铎因省赋税以纾民力。至是襄子思其言，乃走晋阳，三家决水灌之，城不浸者三板，沈灶产蛙，民无叛意。赵襄子使张孟谈潜出，见韩魏二子曰：“臣闻唇亡则齿寒，今智伯帅韩魏而攻赵，赵亡，则韩魏为之次矣。”二子乃阴与张孟谈约。赵夜使人杀守堤之吏，反决水以灌智伯军。二子翼而击之，大败其众，尽灭其族，而三分其地。威烈王初命晋大夫魏斯、赵籍、韩虔为诸侯。晋哀公传幽公柳，为其夫人秦嬴所弒。魏文侯立烈公止，传孝公颀、靖公俱酒。于周安王二十五年甲辰，三晋共废其君俱酒为家人，而三分其地，晋亡。凡四十君，共七百二十二年。自后晋分为三，一曰魏，文王庶子毕公高之后。威烈王命魏斯为诸侯，传武侯击，至惠王莹称王，即孟子书梁惠王也。再传襄王、昭王、安厘王、景闵王，至魏王假，凡八世，共一百七十七年，秦始皇灭之。一曰赵，与秦同祖，蜚廉之后。威烈王命赵籍为诸侯，是为烈侯。传武侯、敬侯、成侯、肃侯，至武灵王雍，称王。再传惠文王、孝成王、悼襄王，至幽穆王迁，秦始皇灭之，其兄嘉自立于代，号代王。六年，秦又灭之。凡十一世，共一百八十二年。一曰韩，与晋同祖，曲沃伯桓叔之后。威烈王命韩虔为诸侯，是为景侯。传烈侯、文侯、哀侯、懿侯、昭侯。至宣惠王称王。再传襄王、僖王、桓惠王，至韩王安，秦始皇灭之。凡十一世。共一百七十四年。<br><br>其历来与晋为敌、分霸于南者，曰楚。凡南方诸侯，惟楚之号令是听。芊姓，子爵，颛顼之后。高祖鬻熊事文王，成王以旧恩，封其玄孙熊绎以子男之田，曰楚。传熊艾、熊鱼旦、熊胜、熊扬、熊渠、熊挚红。挚红弟熊延，弒挚红而自立。延传熊勇、熊严、熊霜、熊徇、熊愕、熊仪（即若敖）、熊坎（即霄敖）、熊昫（即蚡冒）。冒弟熊通，杀冒子而自立，乃僭号称王，并吞各国，日渐强大。传文王熊赀，杜敖熊又喜。为其弟威王熊怿所弒。怿立四十六年，为其子穆王商臣所弒。穆王传庄王旅，大霸诸侯，事见第八回中。庄王传共王审、康王昭、郏敖员。郏敖为康王弟灵王围所弒。围立十二年，为公子比、公子弃疾所弒。弃疾立，是为平王，奸娶子妇而杀伍奢、伍尚，伍员奔吴。及平王卒，子昭王轸立。伍员以吴师伐楚，五战及郢，楚昭王奔随。申包胥以秦师救楚，吴师大败而归。昭王复位，传惠王章、简王中、声王当、悼王疑。悼王以吴起为将，捐公族不急之禄，以养战士，楚国大强。及悼王卒，贵族共攻杀起。再传肃王臧、宣王良、威王商、怀王槐。秦昭王伐楚，取八城，秦遗楚王书，愿为会五关而罢兵。怀王信而入秦，屈平止之，勿听。秦令一将军诈为王，伏兵武关，执怀王以归。<br><br>怀王病发，卒于秦。子顷襄王横立，传考烈王完，无子。春申君黄歇，以李园之妹为妾，既有孕，园说春申君进之王，遂生男。考烈王卒，春申君子幽王悼立。李园欲专权，伏甲宫门，刺杀春申君而灭其家。幽王在位十年卒，弟哀王犹立，五月而为庶兄负刍所篡。负刍立，五年而为秦始皇所灭，楚亡，传四十世，共八百八十余年。其次曰齐，姜姓，又吕姓，侯爵。太公望股肱周室，武王十三年己卯，封之于营邱曰齐。传丁公伋、乙公得、癸公慈母、哀公不辰。不辰为周懿王所烹，弟胡公靖立。癸公子献公山，袭杀胡公而自立。传武公寿、厉公无忌、文公赤、成公脱、庄公购、僖公禄甫，而国渐强。子襄公诸儿，淫乱无道，为从弟公孙无知所弒，弟桓公小白立，大霸诸侯，事见第八回中。及薨，易牙竖刁立无亏，为齐人所弒。宋人纳孝公昭，及薨，于为开方所弒。弟昭公潘立。昭公薨，子舍为懿公商人所弒。懿公为邴蜀欠、阎职所弒，国人立懿公之兄惠公元。传顷公无野、灵公环、庄公光。庄公通于崔杼之妻棠姜，宣淫无忌，为崔杼所弒，景公杵臼立，而陈氏日盛。景公嬖子荼，立之。陈乞弒之，而立悼公阳生。悼公为鲍牧所弒，齐人立悼公之子简公壬。简公为陈恒所弒，恒立壬之弟平公骜，而专其政。传宣公积，至康公贷，田和乃迁其君于海上，而夺其国，姜氏之齐亡。凡二十九世，共七百四十四年，为后齐田和所篡。<br><br>田和请为诸侯，周安王许之。和亦号太公；子午亦号桓公。<br><br>午子因称王，是为齐威王，威王之子宣王辟疆，即《孟子》书齐宣王也。时燕相子之与苏秦弟苏代婚，子之欲得燕权，适苏代使齐还。燕王哙问曰：“齐其霸乎？”对曰：“不能。”燕王曰：“何故？”对曰：“不信其臣。”于是燕王专任子之。鹿毛寿复以尧舜之让天下说燕王，燕王乃让国于其臣子之，而哙反为臣，燕国大乱。齐宣王伐燕，取子之醢之，遂杀燕王哙。三年，燕人共立哙之子平，是为昭王，尊贤养士，与百姓同甘苦，卑礼厚币，以招贤者。于是乐毅自魏往，剧辛、邹衍等俱自各国往。昭王以乐毅为亚卿，任以国政。齐宣王传子愍王地。愍王既灭宋而骄，乃南侵楚，西侵三晋，欲并二周而为天子。燕昭王悉起国中兵，以乐毅为上将，连结秦、魏、韩、赵之兵以伐齐。齐愍王悉起国中兵，拒战于济西，大败。乐毅长驱入临淄，呼吸间下齐七十余城，独莒、即墨未下。愍王走莒，求救于楚，楚使淖齿将兵救之，因为齐相，亦在莒城，楚欲与燕共分齐地，乃擢愍王筋悬之庙梁，隔宿而死。愍王子法章，变姓名，为太史敫家灌园。敫女奇其貌，怜而窃衣食之，因与私通焉。王孙贾纠合市人，攻杀淖齿，求法章，立为襄王，复保莒城以拒燕。燕乐毅围即墨，即墨大夫出战而死。即墨人共推田单为将以拒燕。燕围二邑，三年不下。会燕昭王薨，惠王立。<br><br>惠王自为太子时，素不快于乐毅。田单闻之，乃纵反间计，以间乐毅。燕王疑之，使骑劫代将，而召乐毅，毅奔赵。田单诳言神师下助，而复伪请降，阴收城中牛，得千余，为绎缯衣，画以五彩龙文，束兵刃于其角，而灌脂束苇于其后；凿城数十穴，夜纵牛，烧其尾，牛怒，尽力而奔燕军，燕军大败。齐人杀骑劫，七十余城皆复焉。乃迎襄王于莒，入临淄复位，以太史敫女为后，是为君王后，生子建。襄王君薨，王后当国。君王后薨，齐王建为秦始皇所灭，后齐亡。凡七世，共一百六十六年。<br><br>其次曰燕，姬姓，伯爵。武王十三年己卯，封召康公奭于燕，传三十六世，至文公子易始称王。子燕王哙，让国于其臣于之，为齐所杀，齐遂灭燕。哙子昭王平复燕，几灭齐。传惠王、武成王、孝王。至燕王喜，为秦所伐，避秦居辽东。又四年，秦始皇灭之。凡传四十三世，共九百有一年。已上晋自春秋时，合为一国；自战国时，分为魏、赵、韩三国，而韩仍为晋之支派。齐自春秋时为姜齐，自战国时为田齐。及楚与燕，凡六国，俱起自周初，日渐强盛，历春秋战国，而灭于秦始皇，所谓并吞六国也。<br><br>此外，文献之邦，首推鲁国，姬姓，侯爵。武王封弟周公旦于曲阜，曰鲁国。传鲁公伯禽、考公酋、炀公熙、幽公宰。于昭王时，弟魏公氵费弒幽公而自立。传厉公擢、献公具、直公濞、武公敖、懿公戏。侄伯御弒懿公而自立。周宣王讨诛之，懿公之弟孝公称立。传子孝公弗涅、惠公元妃孟子。孟子卒，继室以声子，生隐公息姑。宋武公生仲子。仲子生而有文在其手，曰为鲁夫人，故仲子归于鲁。生桓公轨，惠公以手文之故，欲传位于轨。惠公薨，桓公少，兄隐公权国。桓公既壮，隐公遵父志，将让国于桓公。桓公反听羽父之谗，弒隐公而自立。桓公生四子，长庄公周，次庆父，次叔牙，次季友。季友之将生也，公使卜之，曰：“男也，其名曰友，在公之右。季氏亡，则鲁不昌。”及生，有文在其手，曰“友”，因以名之。及桓公与夫人文姜如齐，齐襄公兄妹通奸，医而杀桓公。鲁人立庄公。<br><br>庄公娶齐襄公之女，曰哀姜，无子。其娣叔姜，生启方，即闵公也。又纳党氏女孟任，生子般，欲立之。公疾，问嗣于叔牙，对曰：“庆父材。”问季友，对曰：“臣以死奉般。”乃以鸩赐叔牙死，而以其子公孙兹为大夫，是为叔孙氏。庆父通于哀姜，及子般立，庆父杀之而立闵公，又弒闵公而谋自立。季友奉公子申立之，是为僖公。哀姜奔邾，齐桓公取而杀之，以尸归鲁。<br><br>庆父奔莒，季友以赂求之于莒，追而缢之，亦以其子公孙敖为大夫，是为孟孙氏。季友贤，卒定鲁国，遂相鲁，是为季孙氏。<br><br>三家俱出桓公之后，谓之三桓。僖公传文公兴。文公长妃齐女出姜，亦曰哀姜，生恶及视。次妃敬蠃，生宣公倭。敬嬴嬖，而私事孟孙氏襄仲，即公子遂。文公薨，襄仲杀恶及视，而立宣公。自是三桓专权，四分公室，季氏取其二，孟孙；叔孙各取其一，皆尽征之，而贡于公。宣公传成公黑肱、襄公午、昭公稠。昭公欲去季氏，为季平子所逐，薨于干侯。昭公弟定公宋立，传哀公蒋，请兵于越，欲因越伐鲁，而去三桓。三桓攻公，公奔于卫，去如邹，遂如越，国人迎公归，卒于有山氏之家。子悼公宁立。鲁君如小侯，卑于三桓。再传元公嘉、穆公显、共公奋、康公屯、景公郾、平公叔、文公贾、顷公雠，为楚考烈王所灭。凡传三十四世，共八百六十八年。<br><br>又有郑，姬姓，伯爵。周宣王封母弟桓公友于郑，死幽王犬戎之难。已见第八回中。郑处晋楚之间，晋楚急霸，交伐郑，郑几于亡。至于产当国，而国大治，且善事大国，而兵争少息，自后差可粗安。时公孙黑、公孙段与驷带强杀伯有。子产已杀公孙黑，至七年后，郑人忽相惊曰：“伯有至矣！”则皆走，不知所往。或梦伯有介而行曰：“壬子，余将杀带也。明年壬寅，余又将杀段也。”及壬子，驷带卒。明年正月壬寅，公孙段卒，国人大惧。子产立公孙泄及伯有子良止以抚之，乃止。子太叔问故。子产曰：“鬼有所归，乃不为厉，吾为之归也。”太叔曰：“并及公孙泄何为？”子产曰：“若为鬼而立后，恐惑民，故并及公孙泄，盖为大义存绝者然，以自解说于民也。”余不尽述。至康公乙，韩哀侯灭其国，徙都之。凡传二十三世，共四百三十二年。又有宋，子姓，公爵。成王三年戊子，既诛武康，封微子启于宋，以继殷祀。弟微仲嗣位，十七传而至襄公兹父，亦霸诸侯。事见第八回中。传子成公、孙昭公。宋襄公夫人王姬，因与孙文公鲍通，遂弒昭公而立文公。又十传而至宋公剔成。<br><br>弟偃弒兄自立，灭滕，灭薛，败齐、楚、魏之兵，乃僭称王，淫于酒色，齐愍王与楚、魏共灭之。凡传三十二世，八百二十八年。<br><br>又有卫，姬姓，侯爵。武王十三年，封弟康叔于卫，七传而至顷侯，首坏王制，并邶、墉二国。又二传而至武公和，将兵救周，辅平王东迁，始命为公传庄公、桓公。桓公为州吁所弒。石蜡与国人共杀州吁，而立宣公晋。宣公奸娶子伋之妻宣姜，而生寿及朔。复听惠公朔之谗，而杀伋及寿。及宣公薨，惠公立，宣公庶子顽，又烝其庶母宣姜，而生戴公、文公。及惠公薨，子懿公赤立，为狄所灭。齐桓公帅诸侯之师救卫，立戴公及文公。文公毁以勤俭兴卫，七传而至灵公元，宠夫人南子，复为南子召宋朝，男女并宠。太子蒯瞶丑之，欲杀南子，不果，出奔。灵公薨，蒯瞶之子辄立，是为出公。蒯瞶欲入，辄兴兵拒之。蒯瞶因孔悝之母以入，辄出奔。蒯瞶立，是为庄公。父子争国，辄出而复入，入而复出；蒯瞶亦再出再入。晋赵鞅逐蒯瞶，立灵公之侄般师。齐人执般师而立灵公之子起，石圃复逐之，而立灵公之子悼公黔。八传而至成侯速，贬号曰侯，服属三晋。又二传而至卫嗣君，贬号曰君。又三传而至卫君角。秦并六国，唯卫尚存，至始皇三十六年，始废为庶人。<br><br>凡传四十世，共九百有二年。<br><br>又有陈，妫姓，侯爵。武王封舜后胡公满于陈。十八传而至灵公平国，以淫夏征舒之母，为征舒所弒。楚入陈，已而复封。再五传而至闵公越、楚惠王灭之。凡传二十四世，共六百四十五年。其后复盛于齐，是为后齐田氏。<br><br>又有蔡，姬姓，侯爵。武王封弟叔度于蔡。度以乱诛，子蔡仲复封。至蔡侯齐，楚惠王灭之。凡传二十五世，共六百六十二年。又有曹，姬姓，伯爵。武王封弟振铎于陶邱，曰曹。至伯阳，为宋景公所灭。初，曹人或梦众君子立于社宫，而谋亡曹，曹叔振铎请待公孙疆，许之。旦而求之，曹无之，戒其子曰：“我死尔闻公孙疆为政，必去之。”及曹伯阳即位，好田弋。<br><br>曹鄙人公孙疆好弋，获白雁献之，有宠，使为司城以听政。梦者之子乃行，疆言霸术于曹伯。曹伯从之，乃背晋而奸宋。宋人伐之，晋不救。宋灭曹。凡传二十五世，共六百三十六年。<br><br>夫晋、楚、齐、燕、秦、鲁、郑、宋、卫、陈、蔡、曹，是为春秋十二国。秦、楚、齐、赵、韩、魏、燕，是为战国七雄。<br><br>此外，又有吴，姬姓。秦伯逃吴，弟雍继之。雍传子季简，简传叔达，叔达传周章。武王封为吴伯，十四传而至寿梦，称王。传诸樊、余祭、夷昧、王僚、阖闾。至夫差，以强暴霸中国，为越王勾践所灭。凡传二十六世，共七百六十年。<br><br>又有越。夏少康封子无余于会稽，以奉禹祀，号于越。至允常称王。允常子勾践灭吴，而国疆，六传而至越王无疆，伐楚，为楚所败，而地削。再七传而至闽君摇，佐诸侯平秦，汉高祖封为越王。至汉武帝三十一年，始平东越。东越繇王居股，杀东越王、余善以降。共一千九百五十九年而亡。<br><br>又有邾，曹姓，于爵，颛顼之后。武王封曹侠于邾。战国时，改号邹，灭于楚。<br><br>又有杞，姒姓，公爵，武王封禹后东楼公于杞。战国时，灭于楚。<br><br>又有滕，姬姓，侯爵。武王封弟叔绣于滕。战国时，灭于宋。又有薛，任姓，侯爵。夏禹封奚仲于薛，凡一千九百余年，为宋王偃所灭。<br><br>其有起自附庸，日渐强大，卒之吞二周而亡诸侯，并天下为一者，曰秦，嬴姓，伯爵。舜时伯益赐姓嬴氏，其后为蜚廉，蜚廉子恶来极有力。同事纣，武王伐纣，俱杀之。恶来五世孙非子者，居太邱，好马，善养息之。周孝王命主马于汧渭之间，马大蕃息。孝王封为附庸君而邑于秦。传秦侯、公伯、秦仲、庄公。至襄公，因周幽王被犬戎之难，力战却戎，卫平王东迁，尽取周之弃地，而国始大。传文公、宁公、出子。三叔弒出子而立武公。传德公、宣公、成公。至穆公任好，并国十二，开地千里，大霸西戎，而国始强。事见第八回中。传康公、共公、桓公、景公、哀公、惠公、悼公、厉共公、躁公、怀公。怀公为庶长晁所弒，躁公之孙灵公立，传简公、惠公、出公。出公为庶长改所弒，灵公之子献公立。献公传子孝公。时诸侯皆以夷狄遇秦，摈斥之，不得与中国之会盟，于是孝公发愤修政，令国中曰：“宾客群臣，有能出奇计强秦者，吾尊其官而封之土。”卫人商鞅闻之，西入秦，因秦嬖臣景监以见孝公，说以富国强兵之术。孝公大悦，与议国政，语数日不厌。卫鞅欲变法，秦人不悦。鞅言于孝公曰：“夫民不可与虑始，而可以乐成。论至德者，不和于俗；成大功者，不谋于众。智者作法，愚者拘焉。”公曰：“善”。以鞅为左庶长，定变法之令，令民为什伍，而相连坐。告奸者赏，不告奸者罚。有军功者，各以其功受上赏；为私斗者，各以轻重被刑。务本业耕织，致粟帛多者，复其身；事未利，及怠而贫者，收为奴婢。其有军功者，荣显；五军功者，虽富无所芬华。严刑厚罚，驱民于战。令具，未布，恐民不信，乃立三丈之木于国都市南门，募民能徙置北门者，与十金。民怪之，莫敢徙。又曰：“能徒者，与五十金。”<br><br>有一人徙之，辄与五十金。乃下令，令行期年。秦民言新令不便者以千数。于是太子犯法，鞅曰：“法之不行，自上犯之，太子嗣君也，不可施刑，刑其傅公子虔，黥其师公孙贾。”明日，秦人皆趋令，行之十年，秦国大治。民勇于公战，怯于私斗，战必胜，攻必取。周王致霸于秦，诸侯毕贺。<br><br>时魏使庞涓伐韩，韩乃求救于齐，齐以田忌为将，以孙膑为军师，伐魏以救韩，直走魏都。庞涓还战，是夜至马陵道，齐伏兵射杀之，虏太子申。秦卫鞅因魏败，说孝公曰：“秦与魏同壤，非魏并秦，则秦并魏，莫若因其败而取之。”公从之，使鞅将兵伐魏。魏使公子卬将兵御之。鞅乃诱公子卬会盟乐饮而罢兵，卬信之，因伏甲虏公子卬，开地七百里。魏孝王去安邑，徙大梁。秦封魏鞅以商于十五邑，号曰商君。鞅用法严酷，尝临谓论囚，渭水尽赤，人多怨之。秦孝公在位二十四年薨，子惠文王立。公子虔之徒，告卫鞅欲反，发吏捕之。鞅出亡，欲止客舍。舍主人曰：“商君之法，舍人无验者坐之。”鞅叹曰：“为法自毙。一至于此哉！”去之魏，魏不之入，纳之秦，秦人车裂以殉。<br><br>是时秦人蚕食诸侯，诸侯俱患秦之强。初，洛阳人苏秦，与魏人张仪，俱师事鬼谷先生。苏秦出游数岁，大困而归，兄弟妻嫂皆笑之。秦乃闭户不出，出其书，遍观之，得太公“阴符”之法，伏而诵之。揣摩期年，曰：“此可以说当世之君矣。”乃去游燕，说燕文公以合纵之术。文公从之，资以车马，使说赵、韩、魏、齐、楚，各国皆从之。赐赍甚厚，以苏秦为纵约长，并相六国。北报赵，车骑辎重，拟于王者。苏秦恐秦伐赵，而约纵败，乃阴遣张仪入秦，使无攻伐各国，以坚其约楚、赵、燕、韩、魏同伐秦，攻函谷关。秦出兵逆之，五国之师皆败走。<br><br>秦惠王使公孙衍欺齐、魏，使伐赵，赵肃侯让苏秦，秦恐，请使燕以报齐。苏秦至燕，通于燕文公夫人，惧得罪，复奔齐，与齐大夫争宠，为贼所杀。张仪乃说各国，连横以事秦，而纵约解。秦惠文王在位二十七年薨，子武王立。武王在位四年，因与力士赌举鼎，绝脉而卒。弟襄昭王立。时秦攻伐诸侯，取其都邑，诸侯畏秦如虎。<br><br>初，齐王封田婴于薛。婴有子四十余人，其贱之子曰文，有英才，多智略，说婴散财养士。婴使文主家待客，宾客争誉其美。婴立文为嗣，号孟尝君。招致诸侯，游士食客尝数千人，名重天下。秦王闻孟尝君之贤，使泾阳君为质于齐，而请孟尝君入秦，秦王以为丞相。或谓秦王曰：“孟尝君相秦，必先齐而后秦，秦其危哉！”秦王乃以楼缓为相，而欲杀孟尝君。孟尝君使人求解于秦王幸姬。姬曰：“愿得君狐白裘。”孟尝君有白裘，已献之秦王，无以应姬求。客有善为狗盗者，入秦藏中，盗狐白裘以献于姬。姬乃为之言于王而遣之。王后悔，使追之。<br><br>孟尝君至关，关法：鸡鸣乃出客。时尚早，追者将至，客有善为鸡鸣者，野鸡闻之皆鸣，孟尝君乃得脱归。及归，率齐与韩、魏攻秦，败其军，入函谷关，渭河绝一日，秦使公子池割河东三城以求和，三国乃退。历来伐秦之得志，无有逾于此者。<br><br>《战国策》载：孟尝君之客，有与其夫人相爱者，或告孟尝君曰：“为君之客，而内与夫人相爱，亦不义甚矣。其杀之勿赦也！”孟尝君曰：“睹色而相悦者，人之情也。其措之，勿言也。”待客如此，故能得人之死力，而所向有功。时秦以白起为将，所战无不胜，所攻无不拔，杀人以数十万计，而诸侯日削矣。初，楚之野民卞和，得璞玉楚山中，献之楚武王。王使玉人相之。玉人曰：“石也。”以欺君罪刖其左足。武王立，和又捧璞献。玉人又曰：“石也。”刖其右足。文王立，和抱璞泣，下荆山下，王使人问之，和曰：“吾非悲刖也，悲夫宝玉，而题之以石，贞士而名之以狂。”王使玉人破之，得宝玉，因名为“和氏璧”，后为赵王所得。秦昭王欲之，请易以十五城。<br><br>赵王以问蔺相如。对曰：“秦以城求璧，而王不许，则曲在我。与之，而秦不与我城，则曲在秦。臣愿为使，奉璧而往。秦城不入，臣请完璧而归。”相如至秦，秦王无意偿赵城，相如乃给秦王，复取璧，遣使者怀璧归赵，而以身待命于秦。秦王贤之而不诛，礼而归之。后秦并六国，得和氏璧。李斯刻文其上曰：“受命于天，既寿且昌。”遂为传国玉玺。赵王以相如为上卿，位在廉颇右。廉颇曰：“我见相如必辱之。”相如闻之，每朝，常称疾；出而望见，辄引而避匿。其舍人以为耻。相如曰：“以秦之强，相如尚廷叱之，岂独畏廉将军哉？顾吾念之，秦之所以不敢加兵于赵者，以吾两人在也。今两虎相争，势不俱生，吾所以避之者，先国家之急，而后私仇也。”廉颇闻之，肉袒负荆，至门谢罪，遂为刎颈之交。时，赵以赵奢、廉颇为将，蔺相如为相，国势稍强。及赵奢卒，廉颇为将。秦王使王齿乞伐赵，赵军数败，廉颇坚壁自守，秦人患之。范睢使人行反间曰：“秦独畏赵奢之子赵括为将耳，若廉颇易与，且降矣！”赵王信之，遂以赵括代廉颇为将。秦亦潜以白起代王齿乞为将，战于长平，大败赵师，斩其将赵括，坑卒四十万。赵人大恐。<br><br>时秦昭王用范睢为相，说以远交而近攻，曰：“得尺则王之尺，得寸则王之寸。”故三晋被兵尤甚。秦忌武安君白起功，贬而杀之，使王齿乞围邯郸。赵使平原君赵胜求救于楚。胜求门下文武俱备者二十人与俱。毛遂自荐，至楚。见楚王，楚王未决。毛遂劫楚王，说以合纵之利。楚王从之，使春申君将兵救赵。平原君又求救于魏，魏使晋鄙将兵救赵。秦王使谓魏曰：“吾攻赵，旦暮且下，诸侯敢救者，必移兵先伐之。”魏王恐，止晋鄙壁邺，不敢进，使将军辛垣衍说赵王，欲共尊秦为帝，以却其兵。鲁仲连闻之，往见新垣衍曰：“彼秦者，弃礼义而尚首功之国也。彼若肆然为帝，则连有蹈东海而死耳，不愿为之民也。况彼既为帝，魏亦何能晏然已乎。”衍乃不敢言帝秦。<br><br>赵平原君夫人，魏公子信陵君无忌之姊也。无忌礼贤下士，食客三千人，平原君使者冠盖相属于魏。让公子无忌曰：“所以自忖于婚姻者，以公子之高义，能急人之困也。今邯郸旦暮下，而魏救不至，岂所望于公子哉！”公子数请魏王敕晋鄙救赵，魏王终不听。无忌乃以所属宾客，约车骑百余乘，欲赴难，斗死于赵。过见侯生。侯生者，隐士也，名嬴，年七十，家贫，为夷门监者。无忌引为上客，礼之甚恭。生曰：“公子无他计，而欲赴秦军，如以肉投馁虎，何功之有？”信陵君再拜问计。<br><br>生曰：“吾闻晋鄙兵符在王卧内。如姬最幸，力能得之。公子尝为报其父仇，如姬欲为公子死，诚一开口，则得虎符，夺晋鄙军，北救赵，西却秦，此五霸之功也！”无忌从其计，得兵符。侯生曰：“将在外，君命有所不受。如晋鄙疑而复请之，则事危矣。臣客朱亥力士，可与俱行。不听，使击之。”信陵君至邺，晋鄙合符，果疑之，举手视无忌曰：“吾统十万之众，屯之境上，国之重任。今单车来代之，何哉？”亥袖四十斤铁椎，椎杀鄙。无忌下令曰：“父子在军中者，父归；兄弟俱在军中者，兄归；独子无兄弟者，归养。”得选兵八万人，将之而进，大破秦师于邯郸下。王齿乞败走，郑安平以三万人降。<br><br>信陵君不敢归，遂留赵，使将将其军以还。平原君欲官鲁仲连。<br><br>仲连曰：“与其富贵而诎于人，宁贫贱而轻世肆志哉！”遂隐而不复见。<br><br>时周赧王献地于秦，秦取其宝器九鼎以归。韩王入朝于秦，魏举国听令。秦昭襄主在位五十六年薨。子孝文王立。初，孝文王为太子时，妃曰华阳夫人，无子。夏姬生子异人，质于赵。秦数伐赵，赵不礼之，因不得意。阳翟大贾吕不韦适邯郸，见之曰：“此奇货可居也。”乃说之曰：“秦王老矣，太子爱华阳夫人而无子，子之兄弟二十余人，子居中，不甚见幸，不得立为嗣矣。”异人曰：“奈何？”曰：“能立嫡嗣者，独华阳夫人耳。不韦虽贫，请以千金为子西游，立于为嗣。”异人曰：“必如君策，秦国与子共之。”不韦乃与五百金，令结宾客，复以五百金买奇物玩好，自奉而西。见夫人姊，而以献于夫人。因称异人之贤，宾客遍天下，日夜泣思太子及夫人。夫人喜。不韦因对其姊说曰：“夫人爱而无子，不以繁华时，早自结于诸子中贤孝者，立以为嗣。倘色衰爱弛，虽欲开一言，尚可得乎？<br><br>今异人贤，自知中子，不得为嗣。诚以此时拔之，则异人无国而有国，夫人无子而有子矣。”夫人以为然，乘间言之。太子约以为嗣，因请不韦傅之。不韦娶邯郸姜女绝色者与居。知其有娠而且男也。见于异人，异人悦而请之。不韦佯怒，既而饮之缓药而献之。期年生子政，异人遂以为夫人。邯郸之围，异人亡赴秦军，逃归秦。华阳夫人，楚人也。异人因楚服以见夫人，更名楚，至是孝文王遂以为太子。孝文王在位三日而薨，子庄襄王楚立。以不韦为相国，封文信侯。<br><br>秦蒙骜帅师伐魏，魏师败绩。魏王请信陵君于赵。信陵君畏得罪，不肯还。毛公、薛公曰：“公子所以重于诸侯者，以有魏也，今魏急而公子不恤，一旦秦人克大梁，夷先王之宗庙，公子何面目立天下乎！”语未毕，信陵君色变，趋驾还魏。魏王持信陵君而泣，以为上将。信陵君求援于诸侯，诸侯闻信陵君复为魏将，皆遣兵救魏。信陵君帅五国之师，大败蒙骜于河外，追至函谷关而返。历来秦伐之不得志，无有逾于此者。秦患信陵君，捐金行间，言信陵君欲为魏王，魏王信之。信陵君称病，淫于酒色，日夜为乐，四年卒。<br><br>秦庄襄王在位三年薨，子政立，是为始皇。国事皆决于文信侯，号称促父。以前之秦为嬴，以后之秦为吕。嬴秦凡三十五君，共六百五十一年。不韦用一女子，从容谈笑，以吕易嬴，斯亦奇矣。后来始皇并吞六国，恣行无道。未知其事如何，且听下回分解。