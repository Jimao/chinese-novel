已巳岁，余肄业村居，暗修之外，概不纷心。适有友人挟一帙以遗余，名曰《飞龙传》。视其事则虚妄无稽，阅其词则浮泛而俚。余时方攻举子业，无暇他涉，偶一寓目，即鄙而置之。无何，屡困场屋，终不得志。余自恨命蹇时乖，青云之想，空误白头。不得已，弃名就利，时或与贾竖辈逐锱铁之利。屈指计之，盖已一十有九年矣。今戊子岁，复理故业，课习之暇，忆往无聊，不禁瞿然有感，以为既不得遂其初心，则稗官野史，亦可以寄郁结之思，所谓发愤之所作，余亦窃取其义焉。于是检向时所鄙之《飞龙传》，为之删其繁文，汰其俚句，布以雅驯之格，间以清隽之辞，传神写吻，尽态极妍，庶足令阅者惊奇拍案，目不暇给矣。第余才识卑劣，偏陂脱漏之弊，终所不免。兹顾孜孜焉亟为编葺者，不过自抒其穷愁闲放之思，岂真欲与名人著作争长而絜短乎哉！ 时乾隆三十三年，岁在戊子，仲秋之望，东隅吴璿题。