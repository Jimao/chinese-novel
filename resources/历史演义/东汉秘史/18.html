　　却说汉帝在于兵间，久厌武事。且知天下疲耗，思乐息肩。<br><br>　　自平陇蜀之后，非紧急之事，未尝复言军旅。一日，皇太子亲问帝曰：“臣久学于东宫，未请世事，不能明决攻战之策，愿父王教导。”帝曰：“昔卫灵公问阵于孔子，孔子不对。此非能及之也。”太子遂退。邓禹、贾复知帝偃罢干戈，欲修文德，即与众将集议，悉去兵甲，敦崇儒学，帝深然之。悉召至殿，谓曰：“朕自创业垂统，俱赖卿等力扶，攻城复县，杀贼破奸，身经万苦之劳，未尝一息。至是陇蜀平服，天下太平，朕欲偃武崇道，完汝功臣爵土，表朕微意。今闻卿等能自去兵偃甲，就职儒术，朕甚喜之。”言讫，遂罢左右将军，悉以列侯就第。<br><br>　　众皆谢恩。<br><br>　　时建威将军朱佑，越班奏曰：“今天下归定，国政未修，陛下可选有才德者，升为宰相，佐助朝纲，庶使国家有政，民不失条，愿陛下圣鉴。”帝曰：“奈无是人，将何如耶？”佑曰：“胶东侯贾复，为人刚毅方直，多大节志，既还私第，阖门养威致重。况且文武兼备，诚宰相之才也，陛下宜升之。”<br><br>　　帝准奏，即封复为三公之职。而功臣并不用之。<br><br>　　是时，汉帝悉罢功臣不用，惟高密侯邓禹、固始侯李通、胶东侯贾复三人，每与公卿参议国家大事，恩遇甚厚。帝虽制御功臣，而每能容回有宥其小失。凡远方进贡珍甘物味，必先颁赐诸侯，而大官无余。故皆保其福禄，不忍一旦而罢之。故光武能保全功臣如此。<br><br>　　却说大司马吴汉，平服巴蜀，振旅还京。一旦入朝奏帝，请封皇子及还封诸侯行爵出禄。帝不许。次日，又上复奏。帝乃下诏，令群臣议处再至复命。是日诏下，大司空窦融、固始侯李通、胶东侯贾复、高密候邓禹等集议，皆言吴汉奏者甚当，不可轻忽。众遂修表一封，次日奏闻帝主。表曰：古者封建诸侯，以藩屏京师，周封同姓八百诸姬，并为建国，夹辅王室，尊事天子，享国永长，为后世法。故《诗》云“大启尔宇，为周室辅”。高祖圣德，奄有天下，亦务亲亲，封立兄弟诸子，不违旧章。陛下德横天地，兴复宗统，褒德赏勋，亲睦九族。功臣宗室，咸蒙封爵，多受广地，或连属县。<br><br>　　今皇子赖天能胜衣趋拜陛下，谦恭克让，抑而未议。群臣百姓莫不失望。宜因盛夏吉时定号位，以广藩辅，明亲亲，尊宗庙，重社稷，应古合旧，压塞众心。臣请大司空上舆地图，太常选择古日，整具礼仪，制曰可。夏四月，以太牢告嗣宗庙；乞陛下神圣详察，纳进愚策。臣邓禹等诚惶诚恐，顿首百拜，奉表上闻。帝览毕，传旨大司空窦融告庙，封赠皇子：刘辅为右翊公，刘英为楚公，刘阳为东海公，刘康为济南公，刘苍为东平公，刘延为淮阳公，刘荆为山阳公，刘冲为临淮公，刘焉为左翊公，刘京为琅玡公。谥二皇兄：刘演为齐武王，刘忠为鲁哀公。<br><br>　　皇子各受赠讫，帝令大会群臣。文武悉皆朝贺，有诗为证：玉陛鸣珂列鹭鸳，欢声霭霭动乾坤。<br><br>　　黄河正值澄清日，四海长沾润泽恩。<br><br>　　帝以天下垦田顷亩及户口年纪，互有增减，多不以实，乃诏下州郡，各佥检核。于是颍州、河南、南阳诸州郡守，接传诏旨，巧诈横为，假以丈田为名，聚民田中。并度量屋舍，起骗财物，村里人民遮道涕泣。有富豪献钱者，则优而容之。贫穷无奉者，则刑而迫之。所以民间深受其害。<br><br>　　时诸郡各遣使者诣京奏事。帝见陈留一吏牍有书，视之云“颍川、弘农可问，河南、南阳不可问”。帝乃召吏问曰：“此书何人作也？”其吏不肯实告，乃托言答曰：“臣于长寿街上得来。”帝怒，欲斩。时皇子东海公阳在幄后言曰：“吏受郡守所敕，当欲以垦田相方耳。”帝曰：“既然如此，又言河南、南阳不可问者，何也？”皇子对曰：“河南者，帝之城郭也，多有近臣。南阳者，帝之乡里，多有近亲。所以二处田宅逾制，不可为准。”帝令虎贲将诘问其吏。吏乃首服，即如皇子之言所对。帝闻叹曰：“东海诚有大志，深识远谋。”由是益奇爱之。有诗为证：东海公阳十二时，深明远虑识奸非。<br><br>　　亲臣两处田逾制，自是君王爱益奇。却说河南尹张伋，接诏言，欲检核垦田顷亩，即与诸郡太守十数余人坐田量度。民家有不以实者，皆下狱死。于是郡国大姓及兵长群盗，处处并起攻劫，在所杀害。官吏人报知张仅，极闻大惊，急与诸郡太守回府，勒兵以拒群盗。令人通晓各县人会接应。<br><br>　　张伋披挂亲出拒战，贼将出马，张伋谓曰：“圣主仁德抚民，有何亏汝，今故反乎？”贼将答曰：“非圣上之过，因汝欺君越法，假以丈田为名，暗骗财物，故此激变良民，特来讨汝，为国除害。”张伋大怒，提刀跃马直取贼将。二人交锋，共斗二十余合，不分胜败。张伋令卒擂鼓再战。未及两合，各县军马悉令来至，一齐掩杀，尘土遮天。张伋冲入阵中，搅军混战，斩首千余。贼将拚死杀出，各逃奔散而去。张伋收军入城安歇。<br><br>　　却说贼将复聚屯结，及青、徐、幽、冀四州一齐并起，扰掠甚盛。帝知，冬十月遣使者下郡国，“听群盗自相纠摘五人共斩一人者，除其罪。吏胥逗遛回避，故纵者皆勿问，听以讨擒为效。其牧守令长主界内盗贼而不收捕者，及以畏惧捐城委守者，皆不以为负，但取获贼多少为殿最。为蔽匿者乃罪之。　　”于是更相追捕，贼并解散。徙其魁帅于他郡，赋田受廪，使安生业。自是，牛马放牧不收，邑门不闭。