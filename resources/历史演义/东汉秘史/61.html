　　却说王邑、严尤走至长安。入朝见帝，泣而言曰：“臣该万死！围守昆阳，被严子陵设计，引马援数将，能使飞锸，打破聚兽牌，杀死先锋无霸。却斩元帅王寻，不觉风雷迅作，雨下成河，将卒军兵悉遭淹溺，惟臣等乘死人渡水，幸得残生，乞陛下将何御治？”王莽闻说，心惊胆战，无计可施，乃长叹曰：“吾起大军百万，拟立成功，岂料败于妖人之手！而致有今日之忧哉！”顿足捶胸，吁嗟不已。<br><br>　　退朝闷坐，若醉若痴，终日不能饮食，但以鱼鳆酒啖而已。<br><br>　　玩读兵书，亦无情意。倦困昏庸，凴几伏寐，不复安于枕席，而时有惕之惶惧。有诗为证：默默无言欲断魂，捶胸跌足懒倾樽。　　当时若不回头早，今日应知有此颦。<br><br>　　那光武起军攻拔长安，以邓禹为元帅，岑彭、姚期为先锋，马武、杜貌为左右使。是日，统领大军十万，战将百员，炮响一声，齐跃上马出城。旌旗蔽日，尘土遮天。约行数里，忽前一队军兵，飞跃走近，当头二将望光武，忙奔下马，伏呼万岁。<br><br>　　光武曰：“汝等何方将士？”答曰：“臣乃成纪隗、嚣周宗是也。闻主公举兵灭寇，小臣二将先破陇西、武都二郡，带领军士十万，特来迎接，乞主公纳用。”光武大喜，遂封二将为左右引驾师。二人谢恩，上马前行。<br><br>　　却说茂陵公孙述闻汉兵临聚大军于成都，自称辅汉将军兼益州牧，前来迎秀。至武关，欲攻关。三辅将邓晔、于匡二人知汉兵至，急开关门迎入。于是诸州郡县，不征自降，各称汉将。应接献贡粮者，难悉其数。<br><br>　　至潼关，未闻献接。邓禹即写下战书，令将射入关上。书曰：禹闻秦朝失政，贼子当权，盖以斯、高二佐之奸而致。扶苏非命之死，是天之所以速秦之灭也。今奸臣王莽，弒戳平皇，夺帝位自尊。苛法复兴，天下仓生失望，士卒罹灾，以致旱涝不均，贼荒竟起。今吾主刘秀，圣智明君，德泽高沾于四海，仁风远播于群芳。略集义兵，起兵白水，欲为先王雪恨。黎庶清忧，感天神之佑助，赖将士之匡扶，掠郡攻城，望风仆偃。<br><br>　　杀苏雄于泚水，斩王将于昆阳。诸县官军，悉称汉应。今武关已下，潼关岂能存？如书到日，早省开降，莫待火急燃眉，悔思晚矣！大汉元帅邓禹谨书。<br><br>　　把关首将接书，读罢，三思而叹曰：“非吾不能全忠，乃天意也，人岂违哉！”遂令军卒开门，亲出关外迎接。望光武伏于马前，告曰：“小将接迟，恕臣万死！乞主公恩宥。”光武大喜，问曰：“汝何姓名？”答曰：“小将祭遵是也。”言罢，请入关中，安下军马。有诗为证：皂盖朱幡拥翠貂，风威肃草动山遥天河未挽兵先洗，城郭咸归将已饶。