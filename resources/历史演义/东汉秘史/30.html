　　乙丑元始五年，腊月八日，平帝寿诞，文武百官各整朝衣象笏，肃候午门之外，待驾临贺。是日，平帝登殿，群臣班列，拜舞扬尘，俯伏金阶之下，庆贺万寿。山呼礼毕，左班倏有一臣，紫袍金带，象简乌靴，手捧金杯趋上金銮，跪于殿前启曰：“我王万寿。臣无称觞之举，特具椒酌一杯，以表君臣之义，愿我王鉴臣微意。”帝闻奏，视之，乃皇丈王莽也。帝思：“此人昔有不平之意，恐生毒害”！乃佯狂颠倒，推醉不收。莽见帝辞，踊身跃前，扯住龙袍，以酒灌入其口，半倾于身。帝不得已而饮之。顷刻间，御身倒下龙牀，七孔皆流鲜血！殿上百官各各惊骇，悉在势下，畏不敢言。呜呼！平帝之命不幸堕于奸臣之手，良可痛哉！<br><br>　　片时，御屏风后忽闪出一人，身长八尺，面颜紫色，相貌堂堂。身穿盘龙袍，腰系白玉带，手持金简，足履乌靴，乃皇叔刘登。见工莽将鸩酒灌死平帝，大骂：“谗贼，汉家有何负汝？安敢行事杀戮吾君？”莽曰：“尔上祖夺取秦朝天下，享此数百年之荣，又且凌辱大臣，无端极矣！今天归于我，汝何言哉？”刘登骂曰：“欺天反贼！不思汉王以汝官高爵极，富贵难言，今日忘其大恩，弒身夺位，天理不容！”言讫，手持金简，怒若雷霆，向王莽便打。忽旁边闪出一将，仗剑赶来，大骂：“无知贼子，敢欺君越法！若不斩首为示，恐难服众。<br><br>　　”遂拔剑一砍，登死于地，唬得众将俱不敢言。吟窗下有诗赞刘登，曰：踊出金銮势莫当，昂昂志气压群芳。<br><br>　　虽然身被奸雄挫，骂贼声名万古扬。