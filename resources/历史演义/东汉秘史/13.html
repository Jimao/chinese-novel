　　却说冯异治关中，出入三岁上林、成都。异自以久在外，不自相安，遣人洛阳上书，言：“思慕阙廷，愿亲帷幄。”帝不许。后有人上章奏帝，言：“异威权至重，百姓归心，皆号异为咸阳王。”帝闻奏，恐有变，即将所奏之章，遣使赍入关中示异。异见，惶惧不安，乃修书一封，遣人诣京拜谢。书曰：臣本愚生，遭遇受命之会，充备行伍。过蒙恩私，位大将，爵通侯，受任方面以立微功，皆自国家谋虑。愚臣无所才能，臣伏自思，惟以诏敕战攻，每辄如意，时以私心断决，未尝不有悔国家独见之明。久而益远，乃知性与天道，不可得而闻也。　　当兵革始起，扰攘之时，豪杰竞逐，迷惑于数。臣以遭遇托身圣明，在倾危圂淆之中，尚不敢过差，而况天下平定，上尊下卑，而臣爵位所蒙巍巍不测乎？诚冀以谨勃，遂自终始。今见所示臣章，战栗怖惧。伏念明主知臣愚性，固敢因此自陈。　　帝览书视毕，恐其不安，乃令人下诏，以慰之曰：“将军之于国家，义为君臣，恩犹父子，何嫌何疑而有惧意？”六年春月，异还京师，入朝见帝。朝君毕，帝谓公卿曰：“是我起兵时主簿也，为吾披荆棘，定关中。”言罢，使中黄门赐以珍宝、衣服、钱帛与异。谓曰：“仓卒芜蒌亭豆粥，滹沱河麦饭，厚意久未能报。”异稽首谢曰：“臣闻管仲谓桓公曰：‘愿君毋忘射钩，臣无忘槛车。’齐国赖之。臣今亦愿国家无忘河北之难，小臣不敢忘巾车之恩。”帝大喜，遂与定议，进兵图蜀。<br><br>　　留十余日，令与妻、子同还西夏而去。有诗为证：别君征战已三年，夜梦升朝奉圣宴。　　今日笑蒙恩赐返，西风万里着归鞭。　　却说汉帝思慕严光，自与混阳别后，未知流落何地，朝夕缠萦，不能息已。一日登殿，文武朝罢，下诏征之。及处士太原周党，使者赍诏遍界觅访，不见光于何地。惟周党随聘至京，入朝参拜，伏而不谒，自陈愿守所志，不就职任。博士范升奏曰：“伏见太原周党、东海王良、山阳王成等，蒙受厚恩，使者三聘乃就车。及陛见帝，周党不屈，伏而不谒，偃蹇骄悍，同时俱逝。党等文不能演义，武不能死君。钩彩华名，安得赴三公之位。臣愿与坐云台之下，考试图国之道。如不成，则伏虚妄之罪，而敢私窃虚名，夸上求高，皆大不敬。”帝曰：“自古明圣主，必有不宾之士。伯夷、叔齐不食周粟。太原周党，不受朕禄，亦各有志焉。”令言情赐周党缎帛四十疋，罢之还乡。复思严未至，乃令图画影像，晓挂各州，有能寻觅者，赏银四十。<br><br>　　齐国一人，诣京上言，有一男子，披羊裘钓于泽中，活似图像一般。近臣奏知帝，帝疑是光，即召齐人至殿，赏银四十。　　后齐人顿首拜谢而去。帝令安车，遣使聘之。三反而后至。帝闻光至，即驾车远迎，接入外馆，施礼坐叙间别之情。话毕，光卧不起，帝即其卧以手抚光腹曰：“咄咄子陵，不可相助为理耶！”光乃张目熟视，曰：“昔唐尧着德，巢父洗耳，士固有志，何至相迫乎？”帝曰：“子陵，我竟不能下汝耶？”于是升舆叹息而去。<br><br>　　次日，复召子陵人殿，叙论旧故。相对数日，因与共牀偃卧。光足加帝腹之上，帝任所意，并无憎恶之心。明早，太史趋殿奏曰：“臣昨夜观天象，见有客星犯入帝座，甚急，恐生不测。”帝闻奏，大喜曰：“朕与故人严子陵，同衾卧耳，有何疑焉？”太史即退而去。帝召严光至殿，谓曰：“朕欲拜先生为谏议大夫，扶佐弱寡，先生意若何？”光辞谢曰：“愿守素志耳，陛下何苦逼焉？”帝见光苦不从，乃赐黄金百两，缎匹五车，送出还乡。光曰：“臣以贫士居处，要此何用？”毫末不受，遂与拜别而去。耕钓于富春山中，寿八十终于家。后人名其钓处曰“严陵滩”。有诗为证：世祖忧怀切访宾，安车三召驾蒲轮。<br><br>　　从容画问名难屈，宁作荒台旧钓人。