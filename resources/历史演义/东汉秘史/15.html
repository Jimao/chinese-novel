　　九月，车驾还宫，帝于后殿闷坐，自思颍川等处盗贼蠭起，骚动京师，心甚恐惧。一日登殿，文武朝罢，帝召执金吾寇恂谓曰：“今颍川盗贼群起，虏掠生民，兼且迫近京师，当以时定。惟独卿能平之，朕欲托卿复出，与国分忧，可乎？”恂曰：“颍川闻陛下出战陇蜀，故狂狡之徒，乘间相语而乱。今若再闻陛下南向，贼心惶怖归死，陛下可亲出讨，臣愿出锐前驱，方全万胜。”帝曰：“卿言是也。”遂令寇恂勒兵十万，御驾南征。众将得令，各披重盔轻甲，硬弩长枪，一齐拥护车驾而出。<br><br>　　旌旗云拥，山岳动遥凡经过州县官吏，各持羊肉珍味迎接，群贼争相迎降。帝大喜，并不伤害一命。乃曰：“汝等因无食用，才起是心。”言罢，每人赐银十两，令各归事农业。<br><br>　　众皆欢悦诚报，叩头谢恩而去。乃相私语曰：“汉帝诚有养民之心，宽仁之度。吾等本该死罪，反赐金银，并无计较，吾等何能报乎！”言罢，各散而去。帝令恂为颍川太守，抚恤良民。　　寇恂下拜，百姓遮道俯伏驾前，告曰：“愿从陛下复借寇君一年，以清黎庶。”帝闻，急召大司徒李通、横野将军王常至帐下，谓曰：“今颖川已定，奈东郡复起，朕欲托二将军往伐，救拔生民，将军何如？”二将答曰：“臣等虽无才识，愿死当锋，以报陛下厚恩。”帝大喜，即分麾下精兵五万，与二将往击。二将拜别上马，引兵而去。<br><br>　　帝复思耿纯曾为东郡太守，威名着于卫地，远近皆知。若得此将一往，不征可服。遂遣使持节拜纯大中大夫，使纯起兵合会李通、王常等，共击东郡。使者至邺，入见耿纯，具说所事。耿纯大喜，令使回报。即发大兵五万，上马而往。<br><br>　　东郡闻纯入界，盗贼皆惊，各相谓曰：“耿纯将军，威振天下，声震京都，原为此郡太守，以德化民，所以人人皆服，四海胆苏。吾等莫若迎上请降。”众皆大喜，言“此计甚妙。　　”是日，会聚九千余人，当道拜伏。告曰：“小的众人自昏作孽，罪有万死，望将军仁恩宽宥。从今以后，再不敢为非。”<br><br>　　纯曰：“吾岂喜欲是哉！但汝等不守生业，故此横为，以致干戈骚扰，民庶遭殃。今肯诚心降服，吾意甚悦。自此为戒，各以苦力营身，一则显祖宗之光，二则扬亲戚之美。虽不上达，亦无遗污于子孙矣。”言罢，令各散归。众皆大喜，叩首谢恩而退。于是，东郡贼兵不攻自服，震旅班师。帝接大喜，仍以纯为东郡太守，吏民悦服。李通等拥驾回京而去。<br><br>　　次日升殿，与众文武议曰：“隗嚣虽死，奈其子继为主将，何如耶？”李通答曰：“大事去矣，何惧小哉！”言未毕，一人趋殿奏曰：“征虏大将军祭遵于陇下疾甚，死于军中。今丧至河南县，陛下可发兵接之。”帝闻所奏，顿使魂飞气绝，倒下龙牀。众臣急救，多时方醒。乃放声大哭曰：“此将为吾披坚执锐，敢死当锋，未尝酬其劳也。今不幸而疾逝军中，安得忧国奉公如祭征虏者乎！”顿足捶胸，嗟吁不已。<br><br>　　李通奏曰：“祭遵终世，天数然也。陛下为苦恸损悴龙颜，今其丧至河南，陛下可传敕殡，以表君臣之义。”帝传旨，令百官皆穿素衣出接。帝亲披孝，素车白马，迎出郭外。望其丧近，哭哀甚切，还至城门，观者皆为流涕。帝下诏：停于午门外殿，再令河南尹护其丧事。次日，汉帝升殿，召众文武议论丧事。忽翰林博士范升上疏，追称祭遵，疏曰：臣闻先王崇政，遵美屏恶。昔高祖大圣，深见远虑。班爵割地，与下分功。著录勋臣，颂其德美。生则宠以殊礼，奏事入门不趋。死则畴其爵色，世无绝嗣。丹书铁券，传于无穷。<br><br>　　斯诚大汉厚下安人长久之计，所以累世十余，历载数百，废而复兴，绝而复续者也。陛下以至德受命，先明汉道，褒序辅佐，封赏功臣，同符祖宗。征虏将军颍阳侯遵，不幸早薨，陛下仁恩为之感伤，远迎河南，恻怛之动，形于圣躬。丧事用度，仰给县官。重赐妻、子，不可胜数。数死有以加生，厚亡有以过存。矫俗厉化，卓如日月。古者臣疾君视，臣卒君吊，德之厚者也。陵迟已来久矣。及至陛下，复兴斯礼，群下感动，莫不知厉。臣窃见遵修行积善，竭忠于国。北平渔阳，西据陇蜀，先登泜上，深取洛阳。众兵既退，独守冲难，制御士心，不越法度。所在吏人，不知有军，清名闻于海内，廉白着于当世。　　所得赏赐，辄尽与吏士。身无奇衣，家无私财。同产兄午，以遵无子，娶妾送之，遵乃使人逆而不受。自以身任于国，不敢图生。虑继嗣之计，临死遗诫，牛车载丧，薄葬洛阳。问以家事，终无所言。任重道远，死而后已。遵为将军，取士皆用儒术。对酒设乐，必雅歌投壶。又建为孔子立后，奏置五经大夫。<br><br>　　虽在军旅，不忘俎豆，可谓好礼悦乐，守死善道者也。礼生之有爵，死之有谥。爵以殊尊卑，谥以明善恶。臣愚以为，宜因遵薨，论叙众功，详案谥法，以礼成之。显章国家笃古之制，为后嗣法。臣翰林博士范升顿首，诚惶百拜，谨奉表上闻。帝览表读罢，愈加哀悼。若天丧己，不能自息。乃将升奏之表，以示公卿。即日至葬，帝驾素车，亲披孝服。文武军士，俱令白衣拥护丧中。谥曰“成候”。既葬，车驾复临其坟吊奠。<br><br>　　见遵夫人泣，帝甚悲伤。有诗为证：如何宵起梦偏长，庭树生寒风满堂。<br><br>　　落月屋梁情似海，此生无分识遵郎。