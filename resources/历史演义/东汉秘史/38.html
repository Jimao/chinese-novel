　　帝见其人勇烈，宜至殿下，问曰：“汝何人氏？”答曰：“吾乃南阳胡阳人也，姓马名武，字子张，久已立待，未蒙选用。见陛下封小将为状元，愿与略决输赢。”帝宣言令二人比试。马武欣然而起，即穿青锦袍，青龙铠，跨上青骢马，提起青龙刀，跃出教场，大叫：“岑彭敢与吾决战否？”二人交锋，共战二十余合，不分胜负。帝见二将势勇并驱，无一高下，乃叫曰：“二将暂止。”二人遂下马至殿前。帝谓武曰：“状元定于岑彭，封汝为观榜。”马武闻言，心不甘服，复进曰：“小人之才，不在岑彭之下，岑彭之才，不在小臣之上，此状元当与小臣，陛下何苦赐与岑彭！愿乞再示，可决输赢。”帝准言，令其再试。道罢，二人齐拍上马，斗至五十合，马武佯败诈走，岑彭赶上，马武提起红锦套索，将岑彭一挽，彭见，接住其索，奋力拖扯，力并，无一折动。两下厮拒多时，不分胜负。忽葵花亭上一人言曰：“吾与此二人解战。”遂张弓搭箭，望其套索一箭，射为两段，闪二人落于马下。二人复欲上马，帝急止之曰：“状元定矣，不必再争。”武曰：“臣不减于岑彭，岂肯屈居其下！”帝曰：“论汝武艺，可与并肩，但貌不及于岑彭，固如是也。何苦竞乎？”马武曰：“陛下何言！武略选试，并非以貌取人。早知如此，吾致死亦不来也！”帝怒，令赶出教场而去。<br><br>　　时光武在旁，见赶马武，徐徐后从。至午门前，马武怒而言曰：“大丈夫当弃暗投明，扬清于后，岂枉名而事贼寇！”<br><br>　　言讫，书下反歌于壁而去。光武跟至柳阴之下，细将实情诉与马武。马武大喜，曰：“今日汉家有主，吾屈志可伸！”遂请文叔受拜。礼毕，武曰：“主公且回，不可久停于此，恐事露难以展施。臣他日再会，共决谋事。”二人遂别各回。　　却说王莽车驾还朝，至宜圣庙前，见十数个书生伏呼万岁。<br><br>　　帝问曰：“汝等有何事言？”答曰：“臣等于太学中见一后生，困卧榻上，有金龙护体，紫雾遮身，不知是何怪物？请陛下视之。”帝闻奏，大喜，遂下车仗剑，步入庙中。果有一年少后生，游戏讲堂之上。望见帝来，慌忙欲走。王莽急趋，扯住谓曰：“汝勿惊惧，与吾到殿为君。”<br><br>　　却说其后生乃王莽之子王禹，自幼分出东宫，离久，至长貌异不识。王莽见书生奏言金龙之现，恐是刘族复生真命，故欲立其为帝，慢图灭之，以绝后患。遂引众文武百官回朝。至殿，安排香烟，更立新君。忽一人忙上金銮奏曰：“午门壁上有人书下反歌一十四句，请我王圣鉴。”帝闻奏，急往观之，果然。其歌曰：胸中万丈虹霓吐，失志男儿愁万缕。　　腹怀惠于五车书，十年费尽青灯苦。<br><br>　　谁知天下误儒风，一旦弃文身就武。<br><br>　　吾心勤意学六韬，千里长安来应举。<br><br>　　指恁一跃上金銮，富贵功名谈笑龋莽贼白眼慢贤人，为嫌丑陋将吾逐。<br><br>　　此间无处可容身，手提长剑归真主。<br><br>　　后写：南阳胡阳县马武谨题。自后有人题者亦多，不似此人胆大，和姓名书下。王莽读歌大怒，急令苏献出街捕获。<br><br>　　苏献领旨，径往歇店搜寻，不知其人奔往何处，即拿店主来问。帝曰：“丑汉马武，停歇汝家，今在何处？”店主答曰：“早从出外，至今未回，小人不知何往？”帝听其不见，遂放回归。复还前殿，呼出后生为帝。生曰：“陛下何言？”帝曰：“太学院书生都言汝有金龙护体，紫雾遮身，乃真命天子，是立汝为君，何得推说！”后生笑曰：“父王错矣！臣乃东宫太子王禹，父王岂遗识臣哉！”王莽听言，熟视其貌，果然，乃大笑曰：“吾儿果有帝王之分！”群臣曰：“乃东窗之下一人，姓刘名秀，字文叔，从南阳而来，投赴举者。言曾教场拖折官弓，假说姓名金和，曾于太学读书，见形异者，即其人也：”帝曰：“卿不早言？”急令苏献领军往太学搜捉。将四围城门闭上，令军卒各巷巡察。再传旨遍晓百姓：如有隐藏妖人刘秀并丑汉马武者，满门诛戮；有拿获献上者，封万户侯。城中百姓悉皆知讫。<br><br>　　却说光武早离太学，往投集贤馆明林巷里居宿。倏知王莽出榜晓谕，闭城搜捉，惊得惶惶无措。但见巡军若虎，哨马如飞。当日天晚，急出逃躲。见一堵高墙，以手攀住，踊身一跳，跃入其内。视之，乃花园也。即喜曰：“此处可暂安身，以待天明，再作区处。”至夜深人静，忽一皓首官长步入花前，列案对月烧香。光武恐使知觉，慌忙欲躲，被其望见，拿住问曰：“汝何人氏？焉敢夜入吾园盗窃物件？”言讫，拿至花亭之上，勘问来因。光武细将实情告诉。官长听说，不觉双眸泪下，叹曰：“我道汉已无人矣！今幸遇汝，可复先王之耻。”文叔曰：“官长何故出此言也？”答曰：“吾乃汉室刘唐，为王莽篡国，灭吾宗支，故改姓陈，权受太常卿之职。汝父刘钦，乃吾兄也。”文叔听说，急请叔父受礼，各叙话毕。唐曰：“汝且权入吾府，停歇数日，待其宁息，再作区处。”<br><br>　　二人话间，被本家厨子崔亭晓觉，急至厅上，揭榜奔投苏献请赏。苏献闻言大喜，即上金銮，奏知王莽。莽闻，传旨：着苏献领军二百，往刘唐府内搜捉。苏献领旨，即至唐府围捕。<br><br>　　唐知事发，急出问曰：“丞相何意？”献曰：“汝家奴仆崔亭出首，道汝隐藏妖人刘秀，天子传旨着我搜捉。汝急献出，免致祸临。”唐曰：“既有是事，请司马往搜。”苏献令军遍室搜捉，并无踪迹。再令搜入花园。光武正在花亭观望，见其军来，忙向后墙爬走，被二人上拿住，推入后巷无人去处，假作刘秀化作金龙脱走，大叫众军急赶。光武回头视之，乃冯异、王霸用计救出。此名调虎离山之计。有诗为证：凤出丹山暂失梧，频遭野鸟笑身孤。　　天教幸际风云会，腾踏飞黄快去途。