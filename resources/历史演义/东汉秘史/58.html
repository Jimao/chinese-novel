　　却说光武与众将议曰：“王兵虽弱，不禁大敌，有此妖人怪助，何日可解重围？”冯异曰：“主公勿虑，臣举一人，可除妖害。”光武曰：“公举何人？”异曰：“旧日汉臣马忠之子马援，字文渊，现为陈州太守。能使硬铁飞锸，远过百步。<br><br>　　若得此人至日，纵使妖牌聚兽，其锸能破，牌碎妖亡，则昆阳不战而解矣！”光武同冯异上马，往陈州而去。<br><br>　　却说马援正于厅堂理事，手下禀曰：“府外有一先生，来谒太守，未敢擅入。”马援出迎，乃师父严子陵也。接入后堂，施礼坐毕，问曰：“师父此来何意？”子陵曰：“大汉文叔，昆阳受困，不能解脱，君肯救助，王军必败。且文叔宽仁智士，若兴汉室之后，决以重酬，君意何如？”援曰：“吾父原任汉臣，既师父亲至，愿往相扶。”正话之间，一阵风过，见有红光贯日，子陵乃袖占一课，谓援曰：“今日午后，文叔必至也。<br><br>　　”马援听说，即安排位次，与子陵双骑出迎西门而去。　　却说光武约行十数里之地，遥望一簇人马摆道而来。至近视之，乃故人子陵也，忙跳下马施礼。马援伏于光武之前。光武问曰：“此何官长？”子陵曰：“吾弟子马援也。”光武听罢，忙近抱起，谓曰：“久仰将军，未能一会。”援曰：“未获远迎，乞我主宥罪！”光武谓子陵曰：“秀经数年，不能成就汉业，奈何治之？”子陵曰：“搏虎先投其食，钓鱼先投其饵，君若不有昆阳，王军百万难破敌之。今幸困守于城，尽引其兵攻袭，破之大势已去，彼何能为取长安，正易于反掌耳，岂足忧哉！”言讫，遂邀入城。马援急令设宴，筵会三日，马援点军三千，同光武等行至昆阳，入城而去。有诗为证：末入飞熊兆幕帷，已求贤士拯时危。<br><br>　　虽无灭楚三英杰，也有陈平六出奇。<br><br>　　那光武于昆阳城聚集大军十万，号为二十万之多，问子陵曰：“师父可施何计，破此危急？”子陵曰：“王寻兵按西门，可令吴汉、岑彭、臧宫引军一万，往北从西，劫王邑之寨，使此二将不能出战。令贾复、姚期领军三千，望西山下埋伏。令马援领军三千，与巨无霸搦战，诈败引至西山，举旗为号，四下伏兵并起，一齐掩杀。主公与马武、傅竣卓茂引军六万，乘势后袭，则无霸可擒矣。”光武大喜，曰：“师父雄才，犹高吕望！”即令众将各领大军埋伏去讫。<br><br>　　却说王寻令无霸领军百万为前队，王邑、严尤领军五十万为中队，王寻领军二十万为末队。至城下，叫汉军出阵。马援出马，身披青龙水银甲，头顶雉缨百宝盔，手提丈八枪，坐下青鬃马，立于阵前，骂曰：“妖邪贼子！三合捉汝，显我英雄！　　”无霸曰：“无名贼子，敢来对阵！”援曰：“吾汉朝历代功臣，陈州太守马援将军是也。”无霸令廉丹出马，二人交不两合，廉丹败走。无霸奋怒，抡刀直取，二人交战十合，马援诈败，无霸迫近，又战三合，马援败走，引至西山下。旌旗展处，坡后伏兵并起，金鼓齐鸣，喊声叫杀。姚期、贾复二人西边夹攻，无霸困于垓心，不能冲出。姚期叫曰：“怪颜妖贼，早下受降，免遭擒斩！”无霸大怒，横刀再战。姚期、贾复、马援三人夹攻，无霸抵敌不住，拿起聚兽牌，正欲敲动，被马援略起飞锸，大喝一声，锸中牌响，碎作飞散。姚期急扯弓望无霸脑后一箭，化作狼烟而起。黑云内，昏蒙不见。有诗为证：万甲藏胸壮气昂，马前一跃破天荒。<br><br>　　飞锸略起狼烟散，害国妖人聚兽亡。<br><br>　　又言巨霸诗曰：力赛英雄项楚王，可怜一命丧昆阳。<br><br>　　纵教聚兽能驱虎，岂敌垓前大会场！