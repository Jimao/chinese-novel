一、是书虽逸史，而大异小说稗编，事有据，言有伦，主持风教，范围人心。两朝隆替兴亡，昭如指掌；而一代舆图土宇，灿若列眉。乃史氏之董狐，允词家之班马。 一、书称通俗演义，非故谐谑以伤雅道。理奥则难解，辞葩则不真。欲期警世，奚取艰深？旧本意晦词古，不入里耳。兹演为四十回，回分八卷，卷胪八卦，刊落陈诠，独标新异。 一、史中圣主贤臣、庸君媚子，义夫节妇、恶棍淫娼，清廉(女幸)直、贪鄙奸邪，盖世英雄、么么小丑，真机将略、诈力阴谋，释道儒风、幽期密约，以至世运转移，人情翻覆，天文地理之征符，牛鬼蛇神之变幻，靡不毕具。而描写精工，形容婉切，处处成伏劝惩，在在都离因果，实堪砭世，非止解颐。 <br><br>一、史中吟咏讴歌、笑谈科浑，颇颇嘲尽人情，摹穷世态。虽千头百绪，出色争奇，而针线密缝，血脉流贯，首尾呼吸，联络尖巧，无纤毫遗漏。淘为先朝名笔，非晚世效颦可到。缕析条分，总成就澹然、三子禅真一事。 <br><br>一、图像似作儿态，然史中炎凉好丑，辞绘之；辞所不到，图绘之。昔人云诗中有画，余亦云画中有诗。俾观者展卷，而人情物理、城市山林、胜败穷通、皇畿野店，无不一览而尽。其间仿景必真，传神必肖，可称写照妙手，奚徒铅椠为工。 一、此书旧本出自内府，多方重购始得。今编订，当与《水浒传》、《三国演义》并垂不朽。《西游》、《金瓶梅》等方之劣矣。故其剞劂也，取梨极精，染纸极洁，镌刻必抡高手，雠勘必悉虎鱼。诚海内之奇观，国门之赤帜也。具眼当自识之，毋为鸥鸣垄断者所瞀。 <br><br>一、爽阁主人素嗜奇，稍涉牙后辄弃去。清溪道人以此见示，读之如啖哀梨，自不能释，遂相与编次评订付梓。嗣有古文华札、丽曲新声，脍炙人口者若干卷，未行于世，并欲灾木以公同好，先以此试一脔云。 一、史中圈点，岂曰饰观，特为阐奥。其关目照应、血脉联络、过接印证、典核要害之处，则用囗。或清新俊逸、秀雅透露、菁华奇幻、摹写有趣之处，则用○。或明醒警拔、恰适条妥、有致动人处，则用。至于品题揭旁通之妙，批评总月旦之精，乃理窟抽灵，非寻常剿袭。<br> <br>　　　　　　　　　　　　　　　　　　　　　　　 古杭爽阁主人履先甫识