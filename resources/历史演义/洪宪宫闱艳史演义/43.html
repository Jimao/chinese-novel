　　又袁氏虽宣布取消帝制，而南方各省仍函电纷驰，令其退位。谓彼总统，资格已于去年十二月十五日接受帝位时丧失殆尽。袁仍恋站不去，遂一面命其心腹将领，与南方以武力解决。　　一面谋狡兔三窟之计，以备他日失败后，挈其妻孥，匿迹潜藏，俾为保全首领以终地步。又知犯冒天下之不韪，恐祖国无一片土为己容身之地。因遣其第四子克端，即日赴瑞士购地建筑屋宇，为菟裘终老计。首途时，除汇款四百万元至瑞士外，又给数万金为旅费。讵克端舟次上海即逗遛不行，与梁士诒之子，日涉足于花丛中，而流忘返。未及两月，所携之资己耗去过半，遂弗克放洋，亦不与乃父通讯。袁初不知也。先是克端偕梁子入勾栏也，辄变易其姓名，伪言为天津巨商，来沪购置大宗物品者。妓家见其年龄幼稚，时克端年二十一岁毫无经商实验，决定其非商界中人物。然以彼手头挥霍，举动豪迈，意必为世家大族之子弟，乃行使其狐媚手段，以羁縻之。克端果为所惑，遂沈溺于该妓家焉。有某甲者，沪上著名之拆梢家也。瞷克端举止，不与常人异，以重金赂其仆从，探悉底蕴。于是诡为过客，假寓于克端所居之逆旅之中。藉同寓名义，投刺与克端通，一见如故。某更逞其交际上好手段，不数日，两人情愫，即沆瀣一气。谈及猎艳一节，某又为此道中专家。克端大喜，恨相见之太晚。由是曾弗能一日离某。凡一切费用，均克端为东道主。迨相处既久，某遂嬲之赌博，克端亦素有刘盘龙癖者，欣然入局，始则小胜，继即大负。俄顷间，计消耗万余金。克端使仆从返寓，取资决最后之胜利。少顷，又不翼而飞矣，且负逋若干。如是者，未及旬日，资已告罄。因与梁子称贷。梁子知其异，固诘之，廉得其情，笑曰：“君为脱靴党所弄矣。”　　亟偕克端往觅之，某已杳如黄鹤。克端始信其言非谬。欲赴瑞士，即与梁子暂假，而彼亦同是寓公，一时乌能筹措巨款。欲返京，又恐受乃父谴责，不得已，惟有滞留沪滨。所有用资，悉依赖梁子挪垫。及袁病驾时，始星夜遄返京师，诡言在瑞士闻耗归来者。时袁病加剧，亦不暇致诘也。