小德张者，清室内监之一分子也。当供奉清官时，其权力虽不及崔李两总管，然亦深得西后之信任。自西后升遐后，小德张仍给役于宫中。隆裕后远鉴历代阉宦之弄权，近证那拉氏宠幸李莲英之失德，因对于若辈从不假以词色，亦仅使之备驱遣供奔走而已。以故，小德张数年来颇郁郁不得志。泊乎革命军兴，清帝退位，隆裕后曾放逐若辈出宫，别谋生计。惟小德张则眷恋故主深思，不忍遽去。遂请于隆裕后，愿效涓埃之报。<br><br>　　隆裕后悯其词旨恳挚，乃许之。顾宫中大非畴昔之华既，每岁所入，除应得之薪资外，决无丝毫外款。坐是之故，手头日渐窘迫焉。闻袁氏欲为帝，意必召集内监，不如先事运动。以已老供奉资格，苟得入事新朝，则总管一席，当可如操左券。于是卑礼厚币，往谒三朝元老某钜公，要求为己先容。某钜公不忍过事峻拒，诺之。越日，入府见袁面陈要公时，袁正与诸嫔妃共坐一室午餐。闻某钜公至，亟召之入。盖某钜公与袁为总角交，其家人妇子，向不回避故也。某钜公乘间白小德张事。<br><br>　　袁笑而谢之曰：“寺人为祸，史不绝书。久已垂为炯戒。吾今方且事事矫正清室之失，岂宦官一事，吾独蹈其覆辙乎？且小德张势力，虽不及李莲英伟大，然吾闻其当清廷末叶时代，亦曾招权纳贿，特以其严守秘密主义故，外间卒不之知。惟吾能侦察其底蕴耳。且吾意与其使用宫监，不如改用女官。原女官蛰居宫中，其智识较短，绝对无干预政治上之行动。吾异日苟得幸膺天命，女官之设，在所必行。至于内监，则吾不敢闻命也。”时袁之诸妾在侧，闻是语，颇不以为然。盖以袁夙为色界之野心家，恐一旦设有女官，袁必觊觎其姿首较佳者，存问鼎染指之心。他日，宫廷中隐患，较阉宦专权之害尤大也。于是群起而力梗其议。袁怒曰：“兹事实于国家体制上有莫大关系，岂汝辈妇人女子所得而干预之。且吾之权力，既能奄有天下，宁区区女官，独不能自由改设乎？”诸妾坚执弗可，几与袁大起冲突。某钜公出为鲁仲连，排解于两方面之间，颇费唇舌。其排解之法，略谓使用内监与女官两问题，今姑从缓，容俟斟酌妥善，再行取决。然鄙意无论用内监女官，总宜有严格的限制始可。然执两者平心衡之，女官似较优于内监也。诸妾疑某钜公语涉左袒，于是以冷语讥嘲，谓国务卿不应干涉袁氏家事。某钜公知其不可以理喻，亟兴辞而出，嗣诸妾卒从袁命，以女官代内监。更多方物色相当人材，以承斯乏云。<br><br>　　有安女士者，曾为京师某女学校之校长。徐娘虽老，而丰致犹佳。惯喜于女界交际社会上，崭然露其头角。且态度雍容，言词和霭。与人语，先默揣人之心理而后发言。以故，每有建白，辄得大多数之赞同。京师人士，咸赠以雅号曰安琪儿。盖以其颜色冠绝同侪也。安女士自言幼时曾遍游欧美各国，于新智识上，当有经验。惜中国女权尚在萌芽时代，己无所发展，故暂居校长一席，以韬光敛彩。待他日女权发达，将于政治舞台上占一重要位置。京都人士聆其伟论，咸许为当今女志士。<br><br>　　及侦察其行事，又多与平素高自期许者，大相悬殊。彼盖本无一定宗旨，大率以谁方面势力优胜，定己之从违。当共和成立时，女士则高谈革命利益，灿舌如花，津津有味。如自由、平权诸名词不绝于口。迨袁欲帝制自为，彼又首先倡言，今兹中国，非仍实行君主立宪不可。或辄笑其趋向不一，因诘质之。<br><br>　　女士曰：“大凡吾生于新旧过渡时代，万不能与世界潮流倒行逆施。吾之有时赞成民主，有时主张君主，盖有特别之眼光与毅力观察而决断之，所谓识时务者为俊杰是也。”或不能辩难而退。比闻袁氏拟于宫中执役者改用女官，女士色喜曰：“吾之时机至矣。”乃以女校长名义，请谒袁氏。意将效毛遂之自荐，而攫取女官长一席也。袁以公务冗烦，无暇接见。遂使其诸妾招待之。既见女士，则于请安跪拜诸礼节，无或缺一而状极足恭。诸妾叩其来意，女士据实以告。诸妾曰：“兹事吾侪未便自主，须陈请老爷子决断之。但得彼曰：诺也。则事谐矣。<br><br>　　“女士曰：“能必其允许否乎？”诸妾曰：“是未敢必，吾侪姑为子进言可也。”女士再三叮嘱而去。越日，又来。诸妾告之曰：“昨已以尊意代达老爷子矣。彼拟召女士接谈后，方可酌夺施行。今幸女士莅止，吾侪当为介绍人，第烦稍须时刻尔。<br><br>　　“女士喜甚。候至晚餐后，袁始入室休憩。诸妾即挈女士，晋谒袁氏。袁觇女士态度词气，俱雍容大雅，女官长一职，差堪当选。及一转念，又恐其受南方革命党贿嘱，藉此进身，将施己以暗杀手段。思及此，于是又栗栗有戒心焉。因未置可否，即挥令女士退。女士默察袁之状态，似不慊于己者。因亟筹乘间梯荣之策。适各省民意代表团晋京，上书请愿，女士遂揣摩风气，召集京津女学校全体学生，联名呈劝进表，而以己名首列。袁览表讫，笑门：“安女士颇识大体，吾甚激赏之。今而后当以侍从女官长一职畀彼也。”越日，果践其言。而安女士兴高采烈。公然以女官长资格出入宫庭无禁矣。事袁氏诸妃，进退称旨，且尤工媚术，故诸妃对待女士，宛如家人妇子云。