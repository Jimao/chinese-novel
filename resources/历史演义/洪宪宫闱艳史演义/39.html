　　相传袁发表此命令，曾三交印铸局，而三次收回。诡言篇中措词，未尽妥善，将重行酌量修改。实不忍以已成熟之子孙万万世基业，恝然弃置也。闻其至末次发交该局时，袁即召集于后及各嫔妃暨其子女至已前，指所拟之申令，对众言曰：“余到手之帝位，不料今竟成泡影。固余之德薄能鲜，弗能享受是九五之尊。亦尔曹福命不济，仅为数十日名义上帝王眷属。<br><br>　　为尔曹计，亦殊不值。然余自今而后，帝制尊荣虽然取消，而总统资格依然存在。吾将阳假保全共和之名，阴仍行其帝制之实，静待时机，徐图恢复。万一天命攸归，人心不死，终必有帝制复活之一日……”语至此，忽发长叹曰：“余老矣！即使此目的可达，安知不在十稔二十稔以后。所虑者，天不假我以年，则亦徒有空言。究无补于实事耳。”语已，泣数行下。众见其状态颓丧，语言凄楚，无不为之恻然。时于夫人回思往事，深恨袁昔日不听已言，致酿成今兹结果。于忿懑之余，不觉顿生怜惜。而一副急泪，不知从何处得来，于是掩面痛哭。袁亦哭，其诸妃及子女清泪滔滔，竟夺眶而出，遂嚎声声大纵矣。<br><br>　　侍从等不知为何事，佥疑袁因愤以致气厥按袁有此疾然又不敢入视。未几，见袁出，别无他恙。询其所亲，始得其情。京师滑稽家，谓帝制寿数仅降世八十三日即死。今一纸取消文告，不啻一道催命符。袁氏与眷属同声一哭，盖与帝制为末次之握别也。是语虽近于谑，亦颇有至理云。