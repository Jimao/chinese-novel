　　著者曰：袁氏称帝，由改元洪宪起，以迄取消帝制止，其中时期仅八十三日耳。此八十三日时期，间其重重秘幕与笑戏，固已书不胜书矣。然千端万绪，纷如乱丝，正如一部十七史，不知从何处说起也。故吾人不得不分其次序，条分缕晰以载之。<br><br>　　人第见袁氏称帝后之种种事实，足供研究之材料。而不知改元以前，其家庭间酝酿怂恿而筹备之者，已匪伊朝夕耶。是以著者对于未改元时之洪宪宫闱秘史，安能留兹缺点而弗述及之也。先是，杨度等请设筹安会之呈文既上，袁氏尚游移未决，因退而告诸妻妾，且藉以觇若辈向背之意旨。时洪姨首先表示赞同曰：“此举势在必行，不可坐失是机会也。”袁氏笑而叩其说，洪姨曰：“论势与理，俱有充分之理由。老爷子以前清位极人臣之资格，出为民国之元首。而兵力之盛，足以栗詟天下。畴昔赣宁之役，此其明证也。老爷子即继清而正大位，畴敢反对哉？此就势而言也。至以事理论，亦颇正当。前者隆裕后使清帝推让政权，畀老爷子组织共和国政府，今维持已三年矣。我国民以民主不适用于今兹时代，要求改变政体。老爷子果俯顺与情，实行君主立宪。揆诸事理，殊与隆裕后当日畀权与老爷子之初衷亦弗为忤。老爷子又何必瞻前虑后而不为乎？<br><br>　　“袁氏味其言有至理，因答之曰：“容再徐图之。”数日，迄未提及兹事。时袁克定心颇焦灼，急盼乃父准杨度等所请。盖杨度等之请设筹安会研究国体问题者，实克定之原动力也。欲催促袁氏，又恐为其申斥。知洪姨夙为乃父所宠爱，且有进言之能力，于是要求洪姨为己助。洪姨逆料其久挟青宫太子之希望，故曰不可。克定急，以言恬之曰：“他日我得志，当以母后事姨也。”洪姨逊谢曰：“妾何人。斯获为君家一姬人，已属如天福，敢冀非分想哉？公子是言殊折煞妾之寿数矣。”克定曰：“姨虑吾他日食前言乎？果尔，吾今日即呼姨为母，以坚姨信可乎？”乃不俟其许可，即执子礼甚恭。洪姨大喜过望，虽再四谦让而竟允诺之。然素知袁之性质不易与，设直接以此事坚请，转足启其疑团。计不如用旁敲侧击之法，或可易生效力。每届袁退休或归寝时，必与之絮絮谈汉高祖赵匡胤朱元璋往事，且曰：“彼三人者，除赵太祖稍有尺寸冯藉外，其余皆以匹夫而践天子之位。彼亦犹人耳。胡老爷子竟不彼三人若乎？”袁意为之动，曰：“吾非不欲也，实时机尚未至耳。”<br><br>　　洪姨曰：“老爷子年近六十，然则将何所待耶？”袁默然。洪姨又密嘱诸妾及婢女仆妇，群以万岁爷呼袁。袁初犹不应，既久，则亦居之弗疑矣。<br><br>　　相传怂恿袁氏为帝者，以袁乃宽之功最钜。先是，袁虽为向南人，与项城却同姓不同宗。然乃宽则在在谄事袁，务博其欢心而始止。项城以其对于己承顺恭谨，心颇喜之。尝招入府中与语，因询及乃宽之先世籍贯、里居、职业甚详。乃宽固工于词令，应对不即不离，而词旨间隐露与项城确系远宗之支派。<br><br>　　项城曰：“吾袁氏族极繁大，人口亦众，或者为共始祖之远支亦未可料。且翻遍百家姓，一书一笔写不出两袁字。今而后，吾即承认汝为同宗也。”乃宽喜极欲狂。叙其班次，乃宽为袁之族侄。由是，乃宽凡对人言，辄以宗叔呼袁矣。挟其同宗名义，遂出入府中无忌。即袁氏妻妾辈，亦弗回避。乃宽有子曰瑛，字不同。平昔极有夙骨，心颇鄙阿父行为。闻袁氏称帝，谓其破坏共和之罪人。久欲得而甘心，恨无隙可乘耳。比闻乃父与袁联宗，遂请于乃宽，以为父既忝属天潢贵胄之亲，儿亦思入观天颜也。乃宽许之。一日，因有要公见袁面陈，乃挟不同往，所让既毕命，不同趋叩袁，且呼之为族祖。袁睹不同气宇不凡，大加激赏，赐赍品物具。已而，令乃宽挈之谒见其妻妾。不同执礼极纯谨，以族祖母及族庶祖母称之。由此，数往来于宫闱间，冀乘间施袁氏以惨酷之手段。顾袁氏戒备甚严，出入均有侍从护卫，而卒无可下手。不同遂幡然改计。潜挟伟大之炸弹多枚，入埋于新华宫中，俾一朝爆裂，使袁氏一门同为灰烬。他人固不知，即其父乃宽亦未由窥其底蕴。不料袁氏恶运未终，事遂败露。当时尚不知谁实为此者。嗣经多方侦察，始悉乃不同所为。时不同已先期托故远飏矣。自炸弹案发现后之翌晨，袁氏接得邮局自天津赍来一函拆而阅之，乃不同来书也。其略云：“某某国贼听者，吾袁氏不同自谓清白家声乌肯与操莽为伍，况联宗乎？余所以覥颜族祖汝者，盖挟有绝大之目的来也。其目的维何？即意将手刃汝，而为我共和民国一扫阴霾耳。不图汝防范谨严，余未克如愿。因以炸弹饷汝，亦不料所谋未成，殆亦天助恶奴耶。或者汝罪未满盈，彼苍特留汝生存于世间，以待多其罪，予以显戮乎？是未可料。今吾已脱身远去，自今而后，吾匪惟不认汝为同宗，即对于我父，吾亦不甘为其子。汝欲索吾，吾已见机而作，所之地址，迄于一定。吾他日归来，行见汝悬首都门，再与汝为末次之晤面。汝脱戢除野心，取消帝制，解职待罪，静俟国民之裁判。或者念及前功，从宽末灭，汝亦得保全首领二者。惟汝自择之。匆匆留此警告，不尽欲言。”袁阅毕，怒不可遏，拟究乃宽以教子不严罪。嗣经袁之诸妾缓烦始幸而免。盖乃宽平首最工媚术，恒得诸妾之欢心。故诸妾不惜出死力为左袒也。厥从袁侦知不同素与乃宽性情不合，此次埋藏炸弹乃宽实不知情，复言归于好。乃宽愈以小忠小信坚袁之信。不数日，又恢复其原有势力。<br><br>　　未几，竟获大典筹备处处长一席，足见袁氏之信任深矣。<br><br>　　当大典筹备处设立之前，则又一段秘史在焉。其个中真相，大约非目击者弗能知也。先是，杨度等筹安会开幕后研究国体决议，请于袁氏实行君主立宪。袁氏径可其议。其最奇者，改元洪宪明令未下时，先命设大典筹备处。起初，袁氏犹顾忌舆论攻击，严格的守秘密主义。又未敢动用国帑，因以经济支绌是虑。当有二姨太与三姨太发起，先由家庭间协助巨款。计袁之妻妾十六人、子十五、女十四挨次每人助一万元，谓之姘股份。凡出资者，俟他日袁氏登极后，各有优先之利益。宛如前清功名执中之官僚，欲以重金得某处优缺，集合刑名钱谷两幕帐房前稿后稿暨家丁等各助金钱贿赂当道，俟到任后，分别股份之多寡，定利权之大小也。名之曰：带肚子。不谓袁氏爱妾亦师其故智也。尔时，除于夫人与次子克文及三女淑顺反对外，其余咸一致赞同。咄嗟间，竟集资四十余万元为试办大典筹备处之用。议既决，遂觅一既亲信而又可靠之人为处长。顾一时颇难当选，事为袁乃宽所闻，欲攫取是职。既得为帝制功臣之一，又可从中侵蚀巨款。乃奉十万金为二姨太与三姨太寿，要其为己推荐。二姨太三姨太颔之。一日，袁又道及兹事，二姨太乘间进言曰：“妾意处长一席，非心腹者不办。妾等物色殆遍，惟有袁乃宽足以胜斯任。盖彼既系同宗，而办事复诚笃谨慎也。”袁喜曰：“微卿言，吾几忘之矣。”因立召乃宽至，告之故。且征取同意，乃宽满口承诺。任事后，略事支配，则四十余万已经告罄。亟与二姨太商，须觅一大资本家而为财政上浥注，始可取求不竭。二姨太然其说，嘱乃宽借箸代筹之。<br><br>　　乃宽曰：“非囗囗囗不可。囗囗囗，素有大财神徽号，苟以是责畀之，彼则得矣。”二姨太果以是说请于袁，袁亦以为韪。<br><br>　　于是与囗囗囗磋商，囗囗囗力任其可。愿先以五百万元资助。不足，仍可增益。惟有一事要求，异日袁践位，当以首揆一席酬庸为交换之条件。袁许之。越日，囗囗囗即挟巨款至，伪言系己解囊，实则皆挪自交通银行也。由是，苟有不敷用者，悉向囗囗囗要索，数月间，竟达四千万有奇。乃宽从而中饱之，为数亦不赀。有所得辄分其结余，报效二姨太三姨太，以酬其荐己之功。嗟乎！两姨之金取给于袁乃宽，而乃宽之所得则侵蚀于大典筹备处，筹备处之金又取给於囗囗囗，囗囗囗之金则又取给于交通银行。夫以国家有用之资财，供一人筹备帝制之用，而佥壬宵小又于中渔利之，若辈之肉其足食乎！