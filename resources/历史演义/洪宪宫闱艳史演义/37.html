　　袁之取消帝制也，实由各省之独立。而各省独立，实因云南首先发难。于是一致响应，致袁氏唾手可得之帝位，一旦竟成泡影。追本穷源，袁与蔡松坡将军，实有不共载天之仇。每与人言，辄大骂蔡锷不止。寝食时，忽拍案大呼曰：“蔡某误我。”如是者，率以为常。大有咄咄书空之状。洪妃曰：“陛下第骂彼胡为者？”袁曰：“彼推翻吾之帝制，余恨彼刺骨，欲寸磔其身，其奈余弗能获彼，今惟有籍一骂以泄其忿。”洪妃曰：“妾为陛下计，与其骂彼，不如咒彼速死之为愈。”袁笑曰：“是真妇人女子迷信之语，吾不之信也。”洪妃退与诸妃磋商，拟实行其诅咒之法。出重资延在京之有道行喇嘛数人，入宫，于净室内设神坛一座，上供西方活佛尊像。更觅蔡将军之肖影，命高等美术家捏泥像摩肖蔡之形似，另以一纸书其姓名籍贯年岁官职，置之浊污水瓶内。喇嘛等右手仗剑，左手捏中指如戟，禹步书符，两目注视水瓶，喃喃诵咒。谓每至七日，必摄取蔡一魄入其中。及四十九日，则七魄即悉数脱离蔡之躯壳，而蔡即死矣。诸妃信以为实，逐日虔诫斋戒，跪拜于神坛下，唪《观音经》《往生神咒》以诅蔡。喇嘛曰：“《观音经》可救人苦难，《往生咒》可解脱灾厄，与祈人速死之宗旨大相反背，诵之匪惟不能发生效力，且足破坏吾侪道行。”于是出经一卷授诸妃曰：“苟熟读此，术无余矣。”诸妃翻阅之，字迹宛似蝌蚪形，竟一丁不识。喇嘛则一一教之读。凡数十遍，略识百分之一二。惟忆秦楼性质聪颖，较诸妃记忆力强甚，喇嘛乃潜心授之，忆秦楼则奉为太上宝筏，悉心研究。有时弗能辨认，遂就喇嘛请业。及久，相与渐稔，而耳鬓撕摩在所难免。<br><br>　　是中之重重黑幕，殊非局外人所能下一断语矣。先是喇嘛与诸妃言，如泥像浸入水瓶中，即立涣散，则蔡之生命弗能断送。<br><br>　　设经一昼夜不溃烂者，将有非常之应验。届时众共往视，果如所言。咸大喜。喇嘛又述，凡摄一魄至，则水清。二魄至，则像色愈鲜明。三魄至，口眼耳鼻能活动。及七魄齐集，泥像在水瓶内可自由转动，且视人而笑，第不能言耳。比四十九日期满，即碎其瓶，挈像出，挥剑斫之。像断，则生人虽在万里外，亦于同时殒命。诸妃每届七日，必来观像，果与喇嘛言无毫发异。迨最后之日，喇嘛以剑砍像，划分两段，而鲜血四溅，腥臭逼人。诸妃咸为之掩鼻。喇嘛合掌曰：“仇人已身首异处矣。　　“诸妃罗拜地上，宣佛号数遍。已而，以此事白诸袁，袁笑而不信。诸妃言之确凿，袁意亦为之惑。忽报云南有警电至，袁命人译而阅之，则赫然蔡将军最后迫令袁退位之警告也。袁顾诸妃唶曰：“尔曹谓蔡锷已死乎？彼又有电来也。”诸妾至此，始知受绐。急召喇嘛诘责之，则已杳如黄鹤矣。<br><br>　　又一说，诅咒蔡将军之事，固为诸妃所动议，实则袁亦与闻其谋。然所咒者，且不止一人。如唐继尧、陆武鸣、岑西林、孙黄陈、李林相诸君，亦在其列焉。相传袁自蔡松坡等推翻帝制后，抑郁至不可名状。拟密派心腹侦探。分道南下，施蔡唐等以暗杀手段。既以诸多未便处，事遂中止。时黄妃乘间献计，谓外蒙喇嘛大弟子某，善摄魂术，能使入神智昏懵，失其常度，数日后即断送其生命。彼今浪游至京师，为人施此幻术，无不立验，盍招之来一试之。袁惑其语，乃宣召大弟子某入宫，密谋所以处置诸人。大弟子某曰：“可。”袁大喜，叩其操何法。<br><br>　　大弟子曰：“先取关外麂皮，韖而缝成人形。凡手足耳目眼鼻，悉括以机捩，乃以醍醐灌其顶，以菩提实其腹，设神坛三座，置皮人于其上，朝夕虔诚拜祷。至七七四十九日，皮人即能行动，宛如生人。然后施以符篆，遣以咒语，即能摄取人之生魂。　　虽万里外，亦可立致。生魂既摄至，纳之净瓶中，封固严密。<br><br>　　再诵经七日，被摄者即相继而死。其法出自西方活佛之秘传，行之无有不验者。”袁从之。于是设坛于密室中，牲牢樽俎，金台银榭，备极华丽。大弟子率喇嘛百八人，着袈裟，跏跌蒲团上，戟指唪经，铙鼓声如怒潮，梵吹音震屋瓦。袁挈诸子，对神座行礼，日必三次。及四十九日，皮人果能活动，径趋大弟子前，大弟子举剑击其首，声逢逢如鼓。已而喃喃诵咒，移时，皮人似微颔其首，纷纷诣室外。袁睹之，甚悉，诧为怪事。<br><br>　　命侍从踵追之，倏忽不见。袁询大弟子曰：“皮人安往？”大弟子合十膜拜曰：“已摄取彼党之生魂去矣。”问何时返，大弟子曰：“少时行来也。”袁曰：“胡如是之速？”大弟子曰：“彼仗佛祖法力驱使，往还瞬息万里耳。”袁危坐而觇其异，约炊许，遽闻风声鸣呜然。大弟子曰：“至矣。”语未已，即见皮人自空而降，如鸟堕地，齐集大弟子前。大弟子仗剑叱曰：“所事已藏乎？”皮人若点首示意。大弟子乃于衣际出玻瓶十余具，其小如胆，置手中念咒，则见皮人顶际嘘嘘有气出，凝结成淡烟，氤氲馥郁，环绕坛。下大弟子亟置小瓶于案上，拔其塞，以剑指之，淡烟即入瓶中，飕飕然如口吸气，霎时而尽，而皮人亦倾倒不稍动。大弟子笑谓袁曰：“蔡唐诸人之灵魂已尽人此中矣。”言已，取小瓶塞其口，供神坛前，谓袁曰：“七日后，若辈生命一律断送也。”袁再三慰藉而去。亟发电致云贵桂粤之邻省将军党于已者，嘱其探访蔡唐诸人，如生病或死者，即行报告。其党接是项电文，莫知其命意所在，咸诧为异闻。适蔡松坡因剧劳顿患喉疾，其党亟密电袁。袁以为皮人之术验也，喜而告诸妃及子女。而大弟子闻是消息，亦施施然自鸣得意。袁厚赍金钱什物无算。无何，七日期届，其党于袁者，卒未有续音至。拍电询之，返报云：独立省之中坚分子，俱无恙，即蔡某喉疾，今已就痊矣。袁始悉大弟子之术，毫无效果。欲严惩以左道惑众之罪，继思咎由自取，于彼乎何尤。<br><br>　　立斥大弟子去，并捣毁其神坛云。