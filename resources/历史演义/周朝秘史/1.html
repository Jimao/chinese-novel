　　第二回西伯人商得雷震西伯陷囚羑里城姜后坠于楼下，头破脑裂，顷刻而殂。时，太子商郊，年方十三，闻母后被刑，直奔楼下，抱尸号哭。纣王抚慰曰：“尔母嫉忌忤旨，故自殒于楼下，不必痛哭，以伤情性。”太子告曰：“母后未闻失德，父王信谗而陷至死，今又不收葬其尸，何弃结发而绝重伦耶！”纣王闻言余为动情，即收姜后之尸，以厚礼葬之。遂立苏氏为正宫，太子恸母死于非罪，又见立妲己为正宫，昼夜号哭不止。<br><br>　　费仲奏曰：“姜后之父姜桓楚，为东方侯伯，镇大兵雄，若闻大王杀皇后，立妲己，太子哀思，必兴兵乘机谋反，不如诈称国有大政，宣四侯伯入朝同议。桓楚若至，即擒斩首，以绝后患，有何不可？”纣王大悦，即时遣使，宣四方侯伯。<br><br>　　却说西伯侯，姓姬名昌，乃太王之孙，王季之子。其父生得龙颜虎眉，身长一丈，有四乳，口角丰隆。承祖父遗政，布德行仁，专恤鳏寡孤独，小邦诸侯，各倾心服德，两班群臣有太颠、阂天、散宜生、辛甲、鬻子等，皆贤明君子，以辅相治道。及闻纣王失德，每欲入朝进谏而未及暇。忽闻王使至，问群下曰：“商王此诏，非宣议政，当有异论。吾尝观先天之数，吾有七年之厄。此行倘陷不测，尔等宣德布政，匡扶西土，不必遣人访我。若待灾满，自当西回。”群臣曰：“主公既知此行不吉，辞而勿往何如？”西伯曰：“君命所召，焉敢故拒？”<br><br>　　即日发驾出岐州，群臣饯送于城外，伯邑考拥住马头哭曰：“吾父不可前去！”<br><br>　　西伯抚慰曰：“吾儿不必忧虑，尔兄弟和睦，共守国家，不日吾即西归，断勿以我为念！”邑考只得放行。<br><br>　　一日，行至燕山下，西伯止住从者，暂停筠亭，少刻当有大风雨至。从者告曰：“今乃日正中天，云收四塞，风雨从何而来？”西伯曰：“吾演先天之数，今日乙巳辰，若遇己卯时，不但有大风雨，抑且当有盖世英雄从地而出！”从者详问其故，西伯言犹未讫，雷雾四合，暴雨淋漓，平地水满三尺。忽听燕山西北一声霹雳，火光散乱，林中有胎儿啼哭。西伯急令巡之，见古墓穴中，雷震棺木，有女尸破胎，坠一婴儿，呱呱而泣。<br><br>　　西伯谓从者曰：“此子非寻常之人，他日必为西方出力。”乃询本处乡村之人乳之。<br><br>　　行至数里，未得乳妇，忽前有道士将近车前，长揖曰：“侯伯何往？”西伯答曰：“吾承王诏入朝歌，先生何方人氏？”<br><br>　　道士曰：“小道终南山炼气之士，号云中子。”西伯慌忙下车相见，便问何往，云中子曰：“小道因观天象，见妖气落于商王宫内，吾进木剑，请扫除之，不料商王昏德，反斩太史，以禁方士，所以吾欲遍游天下，寻破魅之士。今观将星落在燕山之西，故来此以询所在。星辰霹雳，发于木方，此象从雷而出，今寻至此，却又隐而不见。”西伯闻其有符婴儿之事，即抱婴，度与云中子曰：“先生所寻将星者，莫非此子耶？”云中子视其丰神骨节大异，问曰：“贤侯从何而得此子？”西伯以雷震之事相告。云中子曰：“此子非俗，他日长大，必能荡商家氛秽，但民间不能养育，小道愿收入本山，恩养成人，教其演习兵机，以候扶真主，破妖魅，拯险溺之民。”西伯曰：“然则可呼何名？以为他年相会之记？”云中子曰：“即以雷震呼之，有何不可？”西伯欣然曰：“先生命名最为合义。”遂相辞而别。<br><br>　　西伯行至数日，车马遂入朝歌。时，姜桓楚、鄂宗禹、崇侯虎陆贯到京，四侯伯会次日入朝。时京城百姓，皆哀姜后死于非罪，恶妲己立为正宫，议论纷纷，传于桓楚耳中。桓楚闻知姜后被投摘星楼而死，放声大哭。次日，即具表入朝，数纣王斩正宫，宠妲己，嬖费仲，荒国政四事。纣王大怒曰：“朕欲除此老贼，尚未降诏，焉敢先谤吾过！”喝令斩之。<br><br>　　姬昌、鄂宗禹及满朝文武皆谏：“桓楚为东方侯伯，纵使有罪，不可极刑，况所谏皆是，大王何可加以重罪？”纣王犹豫不决，妲己在帘内忙告纣王曰：“群臣皆桓楚之党，大王若不醢桓楚之尸，何以示法？”纣即令醢桓楚为肉酱，贬其子姜文焕备守潼关，以杨越奇为东方侯，代守青州。又下令群臣，再谏者枭首示众，群臣俱退。鄂宗禹会同姬昌、崇侯虎曰：“吾等世食国禄，今主上溺于酒色，妄废皇后，而醢大臣，岂可惧死，甘于坐视？明日必合表极谏，共黜妲己，以理国政，虽加以斧钺，亦所弗恤。”姬昌曰：“吾观商德将衰，不出三十年后，有革命之象。<br><br>　　公言虽是，只恐主上执迷不悟耳！”宗禹曰：“天命虽有常数，然为臣当尽其职，吾必冒死而谏！”<br><br>　　崇侯虎心本惧死，又恨西伯专功受赏。次日，崇侯虎先奏纣王曰：“大王昨醢姜桓楚，群臣皆服，独鄂宗禹与姬昌互相诽谤，且姬昌妄称能演先天之数，言国家不出三十年而丧。若不除此二侯，终为大王之患！”纣王大怒，正欲令武士监捉二侯，二侯早合表来谏，其表曰：具谏表臣鄂宗禹、臣姬昌，诚惶诚恐，稽首顿首，百拜上表。臣闻圣人御极，行正道以防心；天子司民，握乾纲而宅志。<br><br>　　所以唐尧不下阶而治，虞舜惟垂拱而理。未闻有嬖宠奸淫，殄绝夫妇，斩醢大臣，妄斩太史而能平理天下者也。伏自大王御极以来，灾星历变于天下，妖气屡出乎宫中，正大王忧国爱民之秋，防心宅志之日。是故皇后乃母仪天下，无瑕玷而加极刑；妲己秽污宫室，有妖媚而宠重位。刑不上大夫，则醢姜侯，而亏先王之典；官不旷太史，则枭元铣，以失司天之监。内听师涓之乐，蛊惑圣聪；外信费仲之言，盲蔽电眼。且臣闻明王不自治，而听治于民；不自德，而信德于天。今大王废朝纲，变典法，上激天变，下兴民怨，社稷危亡，在于旦夕。故臣等不避斧钺之诛，直进逆耳之言，伏望继明主之行，恢圣人之德，亲君子而远费仲，黜妲己以赠正官。广纳忠谏，痛革前非，如此则天变可消，民怨可弭，而社稷稳如泰山，国祚安如磐石。<br><br>　　臣等不胜战栗，奉表以闻。　　纣王览罢，裂碎表章，大詈：“匹夫焉敢妄进谤言！”令有司推出斩首，鄂宗禹大骂不止。群臣谏曰：“姬昌素有德政，以服诸侯。大王今宣入朝，一旦杀之，西土军民，必然生变。<br><br>　　万乞宽然，以赦其死。“纣王令斩鄂宗禹，解还姬昌。纣谓昌曰：”本欲将汝同斩，姑念汝有德西民，暂赦归国，毋得旷我朝贡！“姬昌再拜谢恩而退。　　崇侯虎、费仲独奏曰：“姬昌善理先天之数，能知未来之事，况其国大兵强，此来不杀而赦其西归，何异纵虎归山，放龙入海，后欲制之难矣！”王曰：“吾已赦之，焉可反复？”<br><br>　　崇侯虎曰：“姬昌西归，城中士夫必行饯送，臣请行饯，观其有怨望之言，可乘此杀之，以绝后患！”纣王然之。　　次日，西伯发驾西归，满朝士夫，果设饯于朝天桥，崇侯虎亦在其中。酒至数巡，西伯告众士夫曰：“主上偏信妲己而殃社稷，不出二十年中，其身定作煨烬矣！”<br><br>　　群臣听皆失色，不敢出言，晏罢相辞而别。崇侯虎即以姬昌之言告纣王，纣王大怒，即令雷开，率数十刀斧手，追捉姬昌。<br><br>　　时，姬昌出城三十里，在马上自思：“身有七年之厄，又何安乐而回？”正疑思间，马后喊声连天，一彪人马追至。西伯视之，乃殿前都校尉雷开也，知其是来捉己，面上并无惧色，驱马回入朝歌，与雷开见纣王。纣王大詈：“匹夫！吾赦汝回，焉得反谤吾丧于煨烬？”西伯顿首对曰：“非臣敢谤，此乃天数已定。”纣曰：“汝数应绝于何地？”西伯曰：“臣之气数过十二年后安休而死。”纣曰：“吾为万乘之君，尚没煨烬之下，汝却安休而死，何其诬妄之甚！”喝令斩之。大司徒胶鬲奏曰：“大王以昌言为妄，可令其演察目前祸福，验则赦之，不验，斩亦未迟。”<br><br>　　纣即命姬昌占朝廷今日主何吉凶，姬昌即占一课曰：“以臣占之，今日酉时，成汤宗庙，当有火灾。”纣王弗信，囚昌于南牢，以验吉凶。殆及黄昏，巡城兵马果奏宗庙发火。纣王尽发卫士救之。风火相激，不能救止。须臾间，七庙皆成焦土。<br><br>　　纣王默羡姬昌之神。次日欲放西归，费仲又奏曰：“西伯精灵，终成大患，王既不杀，亦请囚之，待其臣子来赎，然后赦回，庶几服其叛意。”纣王纳其言。<br><br>　　次日，降诏囚昌于羑里城。胶鬲苦谏，纣皆不听。西伯谢罪，入于羑里城中，仰天自叹曰：“七年之厄，诚有定数，吾敢怨君而私民乎？”遂杜门不出，取伏羲氏六十四卦，次序而演之，为卦下之辞，垂世立教。<br><br>　　却说纣王自醢姜桓楚，斩鄂宗禹，又囚西伯侯，留崇侯虎在朝议政。满朝文武，皆缄口不言，其所言者，有祟侯虎、费仲、蜚广、雷开、恶来一班佞臣而已。故纣王略无忌惮，无所不为。毕竟如何，且看下回分解。<br><br>　　宋贤道原刘先生有诗云：七载艰难羑里城，卦爻祸福辨分明。　　玄机打透失天秘，万古传名号圣人。<br><br>　　唐人韩退之作文曰：目窈窕兮其凝其重，神肃肃兮听不闻声，朝不日出兮，夜不见乎月与星，有知无知兮为死为生，呜呼臣罪当诛兮天王圣明。