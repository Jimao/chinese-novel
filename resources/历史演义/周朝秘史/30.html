　　第三十一回郑厉公南郊救驾卫懿公好鹤亡国惠王闻计大悦，次日出空驾，往南郊祭祀。群臣皆受郑伯之计，周公忌父同原伯虢公带甲士五百随驾，子颓在王驾之前，文武将卒随至南郊。子颓至驾前曰：“此天地坛所，请王下驾！”遂抽出短刀，揭王罗幔便刺，乃是空驾。子颓正欲回身，郑伯令武士擒之，斩于郊野。蒍国闻子颓被杀，各各奔入祭坛中，周公忌父斩蒍国及石速于郊。原伯斩边伯、子禽于北野。<br><br>　　祝跪见有备，遂望南燕而走，郑伯勒马后追。祝跪见郑伯追之将近，勒马回头射郑伯落马，祝跪轮刀便砍。忽然喊声大振，钢刀耀目，乃先斩祝跪于马下，救郑伯上马，郑伯视之，乃周公忌父也。二人奉驾而归，献六贼之首，惠王大悦。命原伯收五臣家族朋党，尽戮于市。令以虎牢关东八百里之地赐与郑伯，以酒泉郡赐虢公，其余忌父、原伯各加官一级。王又谓郑伯曰：“卿为国家，被贼所伤，宜速归国养病。”<br><br>　　郑伯谢恩归国，疮痍进裂，三日而殂。其子即位，是为悼公。悼公问詹父曰：“昔者先君曾受齐侯之德未报，先君既没，我主曷往报德？”郑伯遣叔詹奉金帛往齐报德。齐公曰：“吾闻王赐郑伯虎牢关以东之地，何不与寡人？”詹曰：“土地国之封疆，不敢割裂！惟备金帛，望盟主纳之。”宁戚奏曰：“郑国之权，皆叔詹所秉，不割虎牢之地入齐，亦叔詹所谋。请将叔詹囚于齐国，郑若割地，然后放回，如其不肯，设兵以伐之，郑必全归于齐。”桓公遂囚叔詹，以求虎牢之地。郑伯闻叔詹被囚，复求土地，意欲与之，以赎詹父。大夫公孙定父曰：“不可！齐侯志在吞郑，所以请割其地，割地不已，必至灭国。宁使囚詹，不可与地，曷先遣使以金帛赎之，如其必欲割地，只得深沟高叠，以国相拒！”<br><br>　　郑伯喜，遣人往齐求放詹父。齐桓大怒，欲取詹父斩之，然后兴兵伐郑。忽闻南燕有使至，曰：“今山戎二十万兵围燕，燕侯遣小人告急，请兵救之。”齐桓问群臣曰：“四夷乱起，此事若何？”管仲奏曰：“明公奉天子之令，为诸侯盟主，夷狄扰乱邻国，安可置而不伐？依臣之见，莫若释詹之囚，鼓兵伐山戎，山戎若绝，郑必自服。”桓公悦！令放叔詹归郑。大操三军，令宾胥无为先锋，王子城父、公孙隰朋为左右翼，管夷吾为谋主，留叔牙、宁戚守国。<br><br>　　二军望南燕而进，忽有一骑自西来见驾。公问其人是谁？<br><br>　　其人曰：“臣乃陈厉公之子，名完字敬仲。今太子御寇作乱，陈侯杀之，欲尽逐臣等，故臣来投。”公曰：“陈侯既杀其子，又逐汝等，吾调兵送公子归国何如？”<br><br>　　完曰：“明公送臣归，不如就死马前！”管仲曰：“臣闻陈侯贤能，既不肯归，赐其官职，使为备用亦可。”桓公遂封完为大工正，留与宁戚同守齐国。却说北狄主盖天大王，有戎卒十五万，常有侵犯中国之意，只惮齐桓公之威力，不敢兴兵。至是，闻齐兵大出救燕，乃发戎兵打入中国灭邢，直屯荧泽，大振兵势，欲入卫国。<br><br>　　卫懿公性好白鹤，不理国事，在后宫筑台高十丈，名曰鹤台，养数百鹤于其上，皆以锦绣为衣，金珠饰顶，每月众鹤皆有俸禄。公若出游，选能舞能鸣之鹤数十个，尽以大轩载于驾前，号曰鹤大夫。国中百姓有饥冻者，公皆不恤。上大夫宁庄子尝谏不听。<br><br>　　狄兵至荧泽，哨马报人，懿公时正欲乘鹤出游，闻狄兵至，聚集群臣商议战守之计。右大夫石碏之孙石祁子进曰：“狄兵骁勇，不可轻敌，主公宜求救于齐。”<br><br>　　宁庄子曰：“齐之大兵救燕，南伐山戎，若迟缓社稷危矣！”懿公连问：“谁人敢出兵者？”并无一人答应。宁庄子曰：“此非明公亲往，国家难保！”懿公遂以大将军黄夷为先锋，孔婴为左队，渠孔为右队，大发精兵五万，留石祁子、宁庄子守城。大兵近荧泽二十里下寨，两阵相对，狄兵阵上走出一员番将，赤发蓝面，露巨齿獠牙，高挺蛇矛，引一队劲弩壮兵，列于阵前。前卫先锋黄夷观其旗号乃赞天二大王也。更不打话，二马相交，斗上十余合，狄兵铁箭乱如雨下，卫兵不能敌，互相怨曰：“卫往日不恤国民，以禄养鹤，今日何不驱鹤出战，而令我等受箭！”军无斗志，尽弃戈甲而逃。赞天二大王乘势追入中军，斩懿公于马下。<br><br>　　黄夷见懿公被害，与孔婴双马来攻。狄兵大至，斩孔婴、黄夷于城下。渠孔、礼孔二将引兵杀至，狄兵列开，以箭射中渠孔，渠孔落马。礼孔拍马来救，赞天大王斩渠孔，活捉礼孔回归，传令攻卫城。<br><br>　　连攻数日，宁庄子、石祁子守东西二门，公子申守南门，华龙滑守北门。礼孔告狄主曰：“能赦吾即献卫城！”狄主问：“何能献城？”孔曰：“北门守将华龙滑是吾之友，吾以密书缚于箭头，射上城楼，里应外合，献城之后加其官职，彼必肯许。”狄主大悦，遂赦孔罪。孔修书射于北门城上，士卒拾得箭书，献于华，华读之大喜，曰：“此吾志也！”密令三军披挂，至三更，华上城楼放火，大开北门，狄兵大杀入城。宁庄子与石祁子皆来救北门，狄兵放火烧屋，城中百姓号哭振天，自相践踏，死者不计其数。至五更初，石祁、宁庄见势难救，二人与公子申往东门走出投齐。　　狄主既占卫城，令斩礼孔、华龙滑，掳掠库藏，卫国遂亡。<br><br>　　后人有诗云：好鹤堪嗟卫懿侯，贵禽败德忍民愁，一朝战士抛戈去，鹤死身亡国亦休。　　又宋贤有诗云：狄卒长驱入卫城，懿公好鹤正荒淫，目前只顾翩跹舞，阵上何闻剑戟声。<br><br>　　金鼓未鸣兵甲弃，旌旗方动将离心，可怜六市生灵命，生死横山染羯腥。<br><br>　　公子申与宁、石三骑奔齐。时齐桓公大军至南燕将近四十里，哨马回报，山戎有二主，一名令支王，一名孤竹王，二王合兵共二十万，围燕甚急。桓公问管仲曰：“山戎兵势甚锐，用何计以灭之？”管仲遂上平戎之策。不知其计如何，且听下回分解。