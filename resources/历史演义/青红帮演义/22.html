　　话说陈保山正坐堂前审问三人。那三人是谁？待做书的交代明白。原来那三人叫做赵大、钱二、孙三，都是帮中老九，奉了盛春山之命令，分赴各处去贩卖私盐。谁料他们时运不佳，临阵失风。统率私盐三五船，没有与官兵通过关节，当面迎着，两方开火对敌，赵、钱、孙抵敌不住，弃了盐船，仅仅逃得性命。他们明知失风逃走有犯帮规，回转山头，必然得罪，当下三人计议，不再回山，流落江湖，专在长江轮船上做些偷偷摸摸的事。时春保山中因为赵、钱、孙等奉了差使好久不回，有些疑心，特派巡风出去侦察消息，尽得其详，回报山主。春山、保山大为震怒，传令捉拿赵、钱、孙回山讯办。一日，赵、钱、孙等正在长江轮中做事，却被同帮巡风撞见。欲待走时，只见那巡风打出暗号，一霎时聚集三五十人，赵等料不能脱身，只得随着巡风回山。那时陈保山身为红旗老五，兼理刑堂，所以赵等三人归陈保山审理。 <br><br>　　却说保山坐在堂前，看着三人，问道：“帮规第三条，你们忘怀了吗？”赵等战慄答道：“第三条说的临阵脱逃者斩，兄弟不敢忘。”保山听了，冷笑一声道：“帮规第六条，你们也忘怀了吗？”赵等一发抖着答道：“第六条说的吞没水头者斩，兄弟也不敢忘。”保山道：“这样说来，你们没有忘了帮规，如何遇了官兵临阵脱逃，在长江轮中私做差使，吞没水头？如今已被拿来，更有何说？”赵等尚没回答，保山便吩咐下手道：“快把他们拉出去，一个个放掉便了。”下手兄弟得命，走上一步，扭翻赵等三人，两个伏侍一个，拉到场上，斩下头颅，再将尸体分为数段，用破芦席卷了，拿同去投在大海之中。（按：红帮放人例无全尸。其法先断头，次断两臂、两腿，又次将中躯截分为二，然后以芦席卷成一束，抛诸江，投诸渊。土葬者殊无几也。）保山又将这事通告全帮兄弟，以为儆戒，不在话下。却说李寅眼见陈保山执法严厉，心中十分佩服，即在山中住了几日，便与孙琪各背公事下山，招领同党。书中暂且不提。 <br><br>　　列位看官，须知红帮中刑堂一职，手操生死大权，最是利害。后来有个好汉叫做颜鼎章，在四川省开山立堂，叫做蛾眉山大义堂，他自己做了正龙头，有个叫做金鹫大王的，做了刑堂大爷，也与陈保山一样厉害。后人撰了一段笔记，专载其事，说道： <br><br>　　蜀中某岭之阴，箐篁葱郁，繁草缘径，日光射之作深绿色，与山翠空濛相掩映。径既曲邃，麋鹿绝踪，猎人亦不复至。幽蒨欲绝。顾疾风吟啸而外，时有人语马嘶，出诸穷谷。阳乌西坠之顷，更必有汤汤金革之声。伊为谁？盖峨眉山金鹫大王之帝居也。大王为峨眉山之红旗老五兼刑堂，年富矣。虬髯绕颊，黑白参半，双瞳翳若无光，长日无事，嘿不作语。顾步履绝迅，无趑趄不进状。其两臂坚若纯钢，遇者无幸免。第勿审何以名金鹫，人之骤接之者，恂恂若众人，类勿能知其为勇夫，更勿能知其为盗魁。 <br><br>　　岭有薮，垂数十稔矣。其始魁之者，为施某。施体硕，弗类金鹫，双眉浓黑。隐隐有杀气，尤足令人目之而怖。顾遏群下特优容，任其喧豗，都不之禁。众亦德之，出令未尝忤。时或有羽翼为官吏所执，咸怡然不为援。金鹫者，初不审其为何产。某岁夏月，一日薄暮，手衣裹及短刃，匆匆过岭。适有喽罗倚山壁间，望见金鹫，突出执之曰：“若真懵人，乃勿审是处为大王帝居！苟能献若物者，可贷一死。”金鹫佯勿之闻，径前行，喽罗意其为老而聋，追捕之，金鹫突反顾，以臂格其胸，喽罗大声呼，殒矣。喽罗既呼，群众在山内闻之，咸骇诧，亦有展颜笑者，意为行客乞命之声耳。迨出山睹状，乃始大震。时金鹫行犹迩，在数十步以外，众知其俦侣之死，必是人所为，竟出白刃，飞步逐之，光晔晔然逐人影而乱，为状奇丽无匹。少焉追及，金乃回其首，语众曰：“若曹何不惜鼠命至是？果苦苦嬲人者，当如适间之鼠。”语次，遂止其步，凝睇斜视，以待众之报命。众哗然曰：“以吾辈光泽之刃，膏若之血，殊为不值。待若大言，不自衡虑，非小试锋镝者，不足以审吾辈之辣手。”言既，竟以刃奔金鹫。金鹫无语，挥其两臂，众之颠踬丈外者可十数，更余数辈，咸惶恐不知所为，其一特黠，笑语金鹫曰：“壮士若果有勇力者，盍少待，一与大王角？”金鹫曰：“可，固所愿也。” <br><br>　　无何，金革大振，黄尘翳空，施某衣锦服，手巨斧，率众百人，整队而出。金鹫猝睹，色洋洋如平时，出其短刃，努目以待。施某既至，大声曰：“若曷为伤我俦侣？陌路相逢，乃凶残至是。我苟不有以惩若者，誓不再王此众。”金鹫曰：“若言佳，第吾以一人，无能敌汝辈数百之众。若果有勇者，其屏若众，只身与某角。不者，若纵死某，亦不足为勇也。”施某曰：“可。”遂遣众远立，戒不许援，且语金鹫曰：“若志之，若固强于我者，其代我统此众，不众必磔若。若其无悔。”言既，遂纵斧奔金鹫，金鹫急以利刃格之，铛然一声，巨斧已折，施方震骇，金鹫突以刃进逼施胸，大吼一声，血下若雨，而负技自矜、杀人若草之施某，竟于是时毙矣。 <br><br>　　施既毙，群众震慑，且益神金鹫之技。盖渠辈畴昔心目中，以为天下雄勇迨无逾我王，初不料尚有更勇于其王者，顷刻而毙之，于是相与泥首于金鹫之前，恳渠继王之任。金鹫慨然曰：“我乃红帮领袖金鹫是也。我友颜鼎章，才艺胜我十倍，当邀之来，为尔等开山立堂，共扶大义。”众皆欣忭。于是金鹫遂邀颜至，立峨眉山，推颜为正龙头，而金鹫任刑堂。众以其大权在握，私谥之曰金鹫大王。 <br><br>　　金鹫宣告帮规既毕，且曰：“天下罪恶之至大者，无逾于污吏。礼在上若神明，藐下民若土芥，凭陵纵肆，匪所不为。凡尔群众，其欲有获，即取诸若辈，至贫稚衰朽，当有以援之，毋妄为也。”又曰：“凡尔群众，其各相助，遏有危难，毋得奔逸。其有左余律者，投畀豺虎。”令既出，群众大怖，相与横眉咋舌，若有所失。盖渠辈畴昔恣所欲为，未尝有所诫饬。所劫之财，非过客之资斧，即平民之什具，徒以白刃及涂面作神鬼状，为骇人之具，未尝真有膂力。至是大恧，悔前日之推金鹫进洪门，适以自苦也。 　　秋风飒飒，拂树梢而过，无数败叶，辞树翩飞。尤有群雁，翱翔云表，似欲与败叶竟其飞行之技。少焉启喙一鸣，而败叶已纷纷而下，为状实至惨栗。时别深林之底，有数十人，各据石磴而坐，拊髀微语者，金鹫部下之兄弟也。其一倚于枫林之次，语左侧坐者曰：“李大哥，吾人往日本以蹈刃扬拳为能，兹乃散居，粮食且尽。长是以往，不几奄奄同毙于槁梧之侧耶？”李某闻言，应声曰：“老赵，若言良然，吾侪生涯，固不类文弱书生寂寂居家中者。”二人方语，众杂声曰：“若二人言然也。然今夕尚有些些兽脯，既醉之后，然后商议，未为晚也。”言既，呼啸同去。 <br><br>　　石径窈窱，阴气袭人，金鹫方独坐室中，倦而欲睡，突有一短悍之人迅步而入，睹金鹫，点首为礼。金鹫猝睹，亟离椅起，语曰：“老黄，若岂有所得耶？”老黄曰：“然。大王亦知省中俞某方服官于边塞耶？兹且解职而归，囊其剥削之资，挈其妻孥，跋涉已非一日。计明日之午，当过兹岭之南。大王诚能率我俦侣截其途径，则所有不难尽得。大王乎！某得此息，实由贿其左右而来，不者不能详稔至是也。”金鹫曰：“善，若当有赏。” <br><br>　　日已逾午，太阳殷然射岭阳，昭丽作异彩。时则有短褐执械者百辈，据于途隅，若有所伺，即金鹫之俦侣也。少焉，百武以外，黄尘起，笑语声自遥而近。金鹫时方策骥立群俦中，闻声曰：“至矣。然彼辈僮仆匪寡，征此长途，当亦有备。老赵，若其悉召兄弟来，悉合歼此巨蠹。”老赵闻言，立奔去。转瞬间，百数人继至，而俞某群众已易道望西而驰。金鹫曰：“噫，蠹行逸。老赵，若其速袭山之西，截其行道。李五，若其率五十人伏丛菁中，勿为所睹。余兄弟其各返洞，某当孑身待于此。”言既，众咸遵命而去。 <br><br>　　无何，俞某车果已抵山之西矣。老赵亟出，鸣镗助威，竟以白刃奔俞。俞果聘有善技击者数辈随行，闻声而出，奋拳力格。尤有一人名曰刘虎，其勇倍于他人。老赵同侪虽众，僵仆累累，不获取胜。幸途窄，俞犹未得脱。丛菁间群从继至，呐喊以助。时金鹫方踯躅山阳，闻声知有异，亟趋至，则见刘虎方掣道周巨柏之干，用以格刃，干槎枒甚，遇者悉无幸免，死亡相藉。日光惨淡，俞某固犹在车中，拥家人共语。金鹫大怒，突出攫巨柏之干，掷之地，声砰然震岩谷。刘虎大骇，方欲详察，金鹫急以臂挥其背，虎噭然，背骨尽裂而尽，众各奋力共劫车从。少须，俞某屈从，遂尽劫以入洞，而山中群喽亦翕然嗟金鹫之有异能矣。 　　俞既入洞，金鹫检其家人，失一稚妾。俞亦痛哭告金鹫曰：“某此行，携银十万，令诸姬各掌之。钞票千纸，存于稚妾，今既失矣。某亦甚愿以所有尽献，惟愿大王贷一死。数十稔辛勤一旦付之他人，亦复无怼。特我稚妾待我有礼意，遽尔舍去，良所不忍耳。”金鹫闻言，振喉大声曰：“若毋多语。”遂促群盗挟之出。黄白累累，则置之坐侧，检阅名簿，一一行赏。死者共二十余辈，遗骸俱在，顾独失一老赵。 <br><br>　　宁远城中，通衢之侧，有旅馆焉。外观轮矣，缘饰巨丽。门首有鲜旂二，似主人特简以招客之任，迎风招展，若谒行人。顾渠虽劬劳终日，作意俛仰，而行人之知其意者绝鲜，类皆掉头不之顾。一日薄暮，有客被服纨绮，偕一靓妆少妇，联臂而入，主人见贵客之贲临也，展颜而喜，似喜其旂之善招客。 　　客年四十许，肤作红色，意积岁累日曝日光中，始克有此。举止粗戾，雅与其被服弗称。犹有双髯，棼若麻丝，作深黑色，映以红肤，大足使人兴怖。顾主人第求旅资，他非所计，故于客之美丑，未尝留以深意。而足致主人萦怀者，反为少妇。妇盛服逾于棼髯客，而芳容之靓丽，尤足颠倒一切世人而有余。双眸曼转，娇嫣欲绝。主人遂于款客之暇，偷目少妇，颇欲迎前询其起居，侍服一切，犹恐棼髯客之怒，则暗默而罢。 <br><br>　　一夕，为客至旅馆之第五日，室中灯火辉煌，列席整楚，客方与少妇据案共饭。侍者叉手拱立而待，为状至恭，亦至可鄙。久不得诏，则逡巡退去。少妇睹室中无他人，始语客曰：“果踪迹得之者，君将何以处之？”客面似微愠，亦无所答。少妇复曰：“侬甚念渠家。”言未既，客震怒，以箸叩桌曰：“若胡言。某不尝于昨日告若以利害祸福耶？后此更言者，当无幸免。”言次，门外有步履声，客乃顿止其语。既而声远，似已入他室。则复语曰：“阿俞贪酷，死人以万数，兹必不贷。若果系念，其将从之黄泉之下耶？”语时，拈须微笑，不复作语。而少妇则突起，面窗而坐，似不欲睹客，微闻声息，又大类作哭。客方啖，未之知也。 <br><br>　　少顷，门外哗声顿起，革囊登登之响自遐而至。客方冥想，乃绝无闻，历刻许而复寂。时侍者亦入，少妇曰：“适者喧豗曷故？”侍者曰：“夫人未之知耶？适者来者，为检旅之军士。缘今日侦报，暮间有数十匪至是，故军官遂饬若辈检视旅社，辨其留匪与否。兹已去，与夫人无与也。”言已微笑睨少妇，旋携饭具去。而棼髯客之面急惨若有丧。 <br><br>　　翌日之晨，客方酣睡未起，侍者忽偕数人入。客惊醒，睹其人，颜色顿异，神志大瞀，举止尽失其常。少妇坐其旁，亦泫然不得语。一人谓客曰：“若曷为犯规例，拥物潜逸？兹我实奉大王命，偕数十人行且挈汝及此女去。”言既，客欲答无从，但有雪泪。其人勿之理，挥侍者召主人既至，谓之曰：“若为旅东，亦良贸贸，乃未尝辨客之美恶。然此亦无庸多语。我今问若，若客旅食资若干？我将速持客去，资即出诸我可也。”主人知其人不易为，即柔声曰：“某不须资，听客去可也。”其人曰：“善。”众遂偕客及少妇扬长而去。 <br><br>　　读者至是，其于棼髯客之即为老赵，当不难寻绎而得。而少妇为谁？则俞某之稚妾也。初俞某行蜀时，诸妾分车而行。老赵力夺，乃得稚妾，既艳其色，复多其财，奇计忽生，遂相偕遁。行至宁远，计程已遐，冥冥鸿飞，当不复中弋人之弹，乃小憩旅中。初拟小住数旬，即挟资游苏省，不料行踪甫定，逐者继至，而老赵遂入网罗。其至旅之一人，即李五也。我书以上，均为追述，今当叙其后事矣。老赵既随李五而行，骤步数里，颇觉颠顿。少顷，出宁远之西郭，风柳清寥，景绝幽雅，芦屋数椽，临治而筑，为贫贱者之逆旅。李五十数人即旅于此。老赵既至，气喘如牛。俞妾犹疲顿弗能兴。李五曰：“老赵，若犹忆往日林际共酌，崖畔寻秋之情景耶？”语未既，老赵之泪已不期下坠。李五曰：“老赵，若迩日乐事何如？”老赵曰：“李五，大王果已至耶？且又何为欲得我？”李五曰：“若良愦愦，大王往日不尝以怜恤衰稚告众耶？兹大王知俞某不过为黩吏爪牙，已纵之逸。若又曷为拥其妾，显背大王旨？且若艳其多金，秘不与兄弟共，既犯帮规，又失和气。”言未既，老赵忽泣下，而俞妾亦泣。 <br><br>　　二人语顷，内室傍桌之扉呀焉辟，一短悍之人骤步出。老赵一见，惊悸几于忘魂，砰然一声，而此无情之躯干，遂离椅而下坠于地。盖其人即金鹫也。金鹫睹状，亦不作语，第以目遍视室间。视既，入内。而老赵此时犹悠悠然梦在旅社中与少妇作密语，风木萧然，薄曛已落，宁远西郊，寂如丘墓。少焉忽有呻吟之声，遥度芦屋而出，盖老赵乞命之声也。老赵时方跽于广桌之侧，据桌而赫赫坐者，即为金鹫，冥坐无言，大类荒龛之中神像。而老赵则觳觫有似瘦羔，面宰人而乞生。其言曰：“大王，适间李哥语，我已自审其罪。钞千纸，所耗不及百之二，兹已俱呈大王。俞氏之妇，亦已来兹。幸大王鉴其愚，肉其白骨。”言次，李五亦欲有言，为老赵乞货罪。金鹫倏离座起，暴声曰：“混奴，毋絮絮作哀语。明日，行挈汝至危崖之上，向波神一掷耳。”言已径入。老赵及李五咸失色。 <br><br>　　日逾午矣，峻岭为太阳所曝，灿然如被金缕之衣。山花作意，艳诸谷隅，浅碧杂黄，各矜繁彩。于时突有数十人拥一人而来。既至，缚之道周巨柏之底。缚方既，一人策骥随后而至，众争前取进止。策骥者曰：“速毙之，不则无以为侪辈惕。”众闻言，遂以刃投系柏之人。曾不几何，浓液喷涌，巨吼而尽。策骥老作惨笑曰：“若辈志之，老赵今以好货眩色死矣。” <br><br>　　列位看了这段笔记，便知红帮刑堂的厉害。其中也不止陈保山、金鹫大王如此，凡是刑堂大爷，没一个不是铁面无情，要杀便杀，要剐便剐，更无一些商量的余地。所以红帮兄弟个个能守帮规，不敢轻易尝试。 <br><br>　　再说孙琪、李寅二人一同下山，各背公事，招领同志，两人各为其主，行至半途分别。孙琪独一个行至山东地界，时已薄暮，正想寻个宿头，忽然树林里走出两个强人，阻住去路。只因这一番有分教： <br><br>　　双雄毕竟难相并，遂使萧墙起祸殃。 <br><br>　　欲知后事如何，且听下回分解。