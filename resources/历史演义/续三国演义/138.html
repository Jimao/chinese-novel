

<p> 　　晋成帝既立，一应军国重事，托于王导、卞壸、庾亮。导以老不耐劳，凡大要急皆决于国舅庾亮。亮荐乐广之子乐谟为郡中正，庾珉之子庾怡为廷尉评事，二人各称父命，非嫡不敢妄袭。卞壸曰：“人非无父而生，职非无事而立。今国家乏人，举才任用，焉得专执父命？此非承荫之例也。”二人乃始就职。果皆居官清正，晋国赖之。太后命帝旌赏庾亮荐贤之功。亮复又荐葛洪为册阳尹，洪辞不受。按《传》：葛洪字稚川，丹阳句容人。少好学，家贫，躬自伐薪以货纸笔，夜归习书。通儒业，好老庄，性寡欲，无所爱恶，不知棋局樗?等事。为人木讷，不贪荣利。或为作伐，有以女白与为妇，洪闭门却之。口未常谈女色，时惟寻书问义。闻有道德之士，不远数千里，崎岖冒涉，期于必得。因多博广，穷究典籍，尤通神仙导引之术。三国吴时，有从祖葛玄曾以学道得仙名曰“葛仙”。洪生于晋，未之识见，心常慕之。闻得有高弟子郑隐，尽得精传玄祖炼丹秘术，修养真方，时年百有二十七岁，额如弱冠，月馀不食，精神愈倍。洪访知其详，躬往拜之为师。复传祖道，悉得其妙。至是庾亮荐洪，洪谢不至。司徒王导遣亲子诣洪寓，召为相见。洪至，授以主簿，不能却谢，乃受职。虽日事修炼，政绩不废，人皆悦颂。复擢以散骑常侍，领大著作。洪乃入谢固辞曰：“臣今年老，不堪大任，乞赐归田。”导不允。洪曰：“丞相必欲以官荣臣，愿求为交趾勾漏县令足矣。”问曰：“常侍不为，而欲为县令，何也？”对曰：“闻勾漏山有丹药、长生草、还童石，可以采掘修炼，故欲求去也。且公相时常有疾，臣往得药，先奉于公，故敢明请耳。”导曰：“恐到彼或忘此邪！”洪曰：“安肯负心食言作失信行之人？”导遂从允。洪乃将群弟子侄俱去。行至广时，帝以邓岳代陶侃为广州刺史。闻知洪至，乃使人邀见，问其缘故，洪以实对。岳欲留之，以传其术。洪曰：“此非仓卒可得而传也。公当俟暇，亲至勾漏相访，亦可相授也。”谢之而去。岳甚留连，洪亦注意而别。至交州，即入罗浮山，炼丹积岁，优游不出，著成《内外丹经》一百一十六篇。自作序文曰：<br><br>
　　洪也体乏进趋之才，偶好无为之学。假令奋迪则能凌玄虚，骋足则能追日影，犹欲戢劲翮于鹤鹗之群，藏逸足于跛驴之位，奚况大块禀我以寻常之短羽，造化假我以至驽之蹇足，自上者审，不能者止，岂效嘘苍蝇而慕冲霄之举，策跛龟而追飞兔之轨哉？是以无望于荣华之途，而志安乎穷圮之域。藜藿有八珍之甘，蓬荜有藻?之乐也。世儒徒知服膺周孔，莫信神仙之书，不但见而笑之，又将毁而谤之。故余所著之言，黄白之事名曰《内篇》，其馀驳杂通释名曰《外篇》。内外凡一百一十六篇，虽不足藏诸名山，直欲置之金柜以示识者。自号“抱朴子”，因以名书。洪博闻深洽，江左绝伦，著述篇章富于班、马，能辨玄微、探幽奥。不授弟子，惟邓岳时通音问，奈岳不舍弃职，未就传焉。洪至八十一，自知天命该返，当脱骸归元，乃使人持药一封奉王导，就召广州刺史邓岳，欲授以丹法。遗书与岳曰：“若求长生要术，当远行从师，刻期便发，若缓恐不及相见耳。”邓岳得书，狼狈而往，于路耽阻。洪等延久，知其日要到，使人候之。至日中不至，乃悠然端坐而卒。及岳到时，已不获面谈。视其颜色如童，体质若玉，柔润似生，身如醉睡。知其为真得道，再拜懊悔，以为未得亲受丹术，悒怏无已。其子弟殓殡入棺，举之轻甚，如空而已。世人始知葛洪尸解，乃得仙矣。邓岳致祭，叹息而转。后人有诗叹曰：<br><br>
　　仙佛由来出在心，心邪徒自堕凡尘。向来邓岳从奸叛，助逆焉能得道成？<br><br>
　　葛洪成仙时，乃晋咸和元年，刘赵光初九年，石赵太和八年也。成帝新立，国中无事，未即动兵。石赵主勒知其不能过江救援，遂分道侵河南以图兼并。刘遐、苏峻等归讨王敦，祖约等遂退至合肥，石勒乃尽有晋魏燕韩鲁赵之地，皆为所占。只有三齐数郡，属于曹嶷。石虎、石生屡劝赵主勒袭而并之，张宾以为原是一家故旧，数仗义抑而阻之。至是见嶷全附于晋，乃亦凭勒自处，不行谏止。勒即集众议曰：“朕今兵强将猛，南北无事，西邦刘永明实乃手足唇齿，虽有小争，为朕得关东地多原是他的，故可忍受者。今曹嶷擅据齐地，前伐靳准，彼不自赴，今撇刘赵故主不附，与朕连境旧好不通，而乃远臣江东，甚为可怪。意欲前往问罪，谁敢引兵去讨？”单于大都督石虎出曰：“只须儿子一人，带数万兵马，立取山左之地以归我国。”勒曰：“嶷据三齐之地，历年已久，根深蒂固，兵粮足备。焉可轻觑他们，云取若此之易也？”乃请张宾入问其事。宾曰：“臣料此际齐地可平，曹嶷可掳，但不为则已耳。”勒曰：“为天下者不顾家，况外姓同僚之列乎？公试言其可否。”宾曰：“曹嶷、夔安皆已老耄，部下将帅百不及吾之一，晋国自乱，必然失倚。今若兴师，臣固知其必克也。”勒曰：“石虎愿去，亦能平否？”宾曰：“石季龙虽勇，不达机变，恐性暴有失。可用尚书令程遐为监军，统领大兵三十万，分三道而进，方可成功。”石赵主然之，以养子石生、李农为左军，石富之子石挺、桃豹为右军，石虎领中军元帅，赐姓子石闵为先锋，分作三处而去。各路探军报入青州，曹嶷听言大惊，急聚众将商议。参谋夏国臣曰：“今石勒起倾国之兵三十馀万前来，其志必欲平治齐地而后已也。只宜下令各处坚守，以老其师。遣人往江东报知求救。待其粮尽，合力击之，乃可胜耳。若妄出兵马，必不能胜，休得失算。”忽有左将军田华出曰：“今后赵无故兴兵犯界，甚为可恶。若还自守不出，是畏惧也。望主公假臣精兵五万，立斩石虎之头献于台下。”曹嶷听言大悦，即令田华为帅，以大将军王家相、李茂盛为左右，引兵十万，出屯西界，以拒石虎。石虎闻有兵到，即引兵马出营索战，齐兵遂亦整阵。两边放炮擂鼓，布摆端正。赵阵上主将石虎出马，头戴金?盔，身穿蟠龙袄，威风凛凛，铠甲璘璘，骑西番高马，执合扇大刀，左有石闵，右有刘膺，当先高叫：“齐将救敌，可出打话！”齐阵上鼓声罢处，门旗大开，上将田华出马，身披明铠，手执长枪，两边王家相、李茂盛齐齐摆着。华指石虎谓曰：“我和你原是一家所分，并无嫌隙，信使屡通，何故兴兵至此？”石虎曰：“山东是吾境界，汝不臣附，背弃故旧，反归江东，不得不取，特来擒拿曹嶷正罪。若早弃晋归款，以一家待之。少或抗拒，即是吴越相视矣，岂得容情？”田华听言大怒，不答，挺枪杀出。石虎挥刀架住。约开军兵，二人狠战上四十馀合，不分胜负。赵阵上石闵杀出相助，齐将王家相向前抵住。刘膺将欲要出，只见石挺、桃豹早已来到，挺即杀入阵中，两边遂相混战。挺径冲至田华身旁，一枪刺进，华慌转手去抵，早被石虎逼近，一刀砍于马下。王家相看见，忿怒赶上，枪中石挺左臂。挺走，家相赶去，又遇石闵拦住。石虎自后大喊追来救挺。王家相知不能及，因见闵、虎雄猛，欲撞赵兵而出，又被石闵所斩。李茂盛杀退刘膺，又退桃豹，才进中阵，见败兵奔溃，报道田、王二将被斩，只得弃战而走。石虎等随后掩之，十万人马去其大半。李茂盛逃得入城，赵兵随后亦到。茂盛进见曹嶷，哭拜于地，言：“石虎十分凶勇，连斩二将，以此抵敌不住。”曹嶷听言大惊，急召夏国臣商议。国臣曰：“后赵兵强将勇，关西、江东皆不能敌。我道战必不胜，只宜坚守，田子芳恃血气之勇，执拗要战，果伤其命。一面点兵守城，一面差人往江东求救。若得苏峻、刘遐、蔡豹三人兵到，方可退得后赵之兵。”曹嶷依议，点兵守护城池，使人持表往晋国求救。晋主初立，以遐、峻等进京征讨王敦，未及赴镇，失于救援。石虎等围攻广固十有馀日，反被击伤兵士无算，城不能下。只见石生、李农兵至，即日四面极进，期在必下。齐将等倚城而战，打死石虎兵七千，桃豹之子桃灼中额殒命。虎无奈何，乃问程遐议计行之。程遐曰：“曹嶷坚守不出者，欲老吾锋，以望下郡之兵来共破吾耳。某有一策，元帅亲将十万人马围住曹嶷，命众将先讨下郡，剪其羽翼，然后截住江东要道，防其援兵，则曹嶷虽有鸿鹄之羽、鲲鹏之翅，亦不能举矣！”石虎拱手称谢曰：“尚书高谋，可制贼矣！纵不能下城，困亦困死，何必苦攻？”乃令桃豹引兵三万攻取历城，石生引兵三万攻取济阴，李农引兵三万攻取东莱，石挺引兵三万攻取临淄，刘膺引兵三万攻取仓垣，诸路俱发。李农先到东莱，将兵屯于天柱山下。<br><br>
　　东莱守将刘继高亦有勇路，当日听报赵兵犯境，整点人马出拒。两军布于山之东侧，继高出阵，指李农曰：“你我二国皆汉之治镇，因汉主无道，故各被害自立。今乃不念同列，无故兴兵侵扰，是何道理？”农曰：“山东之地，我主已得什七。止此一隅，岂容不取，肯教贼人于卧榻边鼾睡也？”刘继高听言大怒，拍马杀出，李农挺枪迎敌。二人一来一往，战上了三十馀合，不分高下。继高见农亦是勍敌，思欲用计，以回马枪刺之，遂带转马头而走。李农随后赶去。继高偷觑其近，正待翻身转刺，不期天谴继高，齐数该败，马失前蹄，跪倒于地，反被李农刺死。军兵奔走回城，农乘胜追急。闭门不及，遂冲进城，得了东莱。安民已讫，使人至青州城下报捷。其使路遇石生，言已得城，生亦催兵疾进。济阴守将田养民乃古齐世家，知赵兵侵逼青州，正欲起兵赴救，忽报石生引兵犯郡，即点兵马出守弇山要道，以保近城百姓。早被石生先过山隘，两军相遇，列开阵图。田养民出马谓曰：“各守封疆，何得兴兵至此？”石生曰：“今我后赵地广兵强，将欲一统天下，岂容汝等据此，弃而不取乎？”养民曰：“汝主忘恩德、负信义，身且难保，尚敢言兼并天下乎？我主曹巨灵曾言：‘取襄国、邯郸、魏、汲诸郡，多效死力，令汝等安享现成。’我取青州，未得一指之助。今乃欲伤有功同列，而又妄想关中，以忘汉德，天肯容乎？”石生听言大怒，挥鞭打过齐阵，田养民舞刀接住。两个人无住手，马不停蹄，战上了三十馀合，未分胜败。赵副将辛庆出助，养民抵当两将不住，勒马望城中走去，闭上六门。石生引兵围住，将十馀日，不能得克，反折兵四五千。生怒，写榜张挂各门，以示三军曰：“今限三日为期，若不协力攻开城池者，全队皆斩。城中军民死守抗我，破贼之日，老幼寸草不留！”城上守护有百姓在内，见生告示，尽皆骇议曰：“此城若能全保，则可延得众命，否则皆为丘土矣。”有巨族陈氏，族丁累万，分住州城内外，共二十馀处，十停占三。其主伺事族长名陈世彰，惧累遭诛，会合各族壮丁千馀，暗地开门纳降，求免杀害。石生兵进。田养民知之，密引家小亲兵开东门而走，被石生追上擒转。出榜安民，依陈氏之言，满城尽恕。济阴既平，生使辛庆将兵五千，往助桃豹。<br><br>
　　桃豹此时已入历城界内，其守将乃晋朝差来助守者，一个名吕披，一个名沈秀，当日见有兵到，乃自商议曰：“后赵兵盛，未可轻出，且只固守。待其少懈，两头击之，可获胜矣。”于是二人日夜亲自巡视，一连相持二十馀日。桃豹不能破城，兵日被伤，乃亦不攻，只是困住。又三四日，晋将并无动静。赵军以为惧威，不敢出战，大半皆往远村掳掠牛羊六种，其在城下者或坐或睡，解衣捉虱，旁若无人。吕披、沈秀知其懈怠，分两门一齐杀出。桃豹急迎，吕披、沈秀只击兵士。兵士心慌乱窜，多有放杖解甲者收束不及，尽皆逃避。桃豹见众走散，吕、沈之兵围上，乃亦退后。吕、沈奋力击之，追杀四五里，日晚而回。寨中粮杖俱被搬进城中。桃豹至十里外扎住，收聚军马，折伤五千馀人，心甚懊恼。众副将曰：“晋将有谋，善于战守，深得祖逖训练，恐难破他。必须往大寨起军兵来添，方可胜也。”桃豹怒曰：“是何言也？闻得李农已下东莱，张越度已下东昌，吾为开创两朝老将，何不如后辈也？”乃复引兵围城攻打。吕、沈又不出战。众曰：“前日有粮，可以困他。今番在心着意，须不被算。奈粮为其所得，彼又可守，将何为计？”豹思一日，乃与众密议曰：“今晋将恃粮守我，必不防吾有计。汝等可用心，至晚掏掘地道，四处而入，必可下彼也。”于是兵士努力穿凿，至四更皆透。吕、沈果皆全不少备。赵兵窃入，一时杀起，守军大乱，遂被砍开城门，桃豹自引大兵冲入。沈秀慌将巷口把住。豹至逼去，二人战拒，不得进退。赵卒以箭射倒沈秀之马，跻上擒住。吕披再至，被桃豹等围住不能得脱，亦乃投降。历城遂定。刘膺领命攻取临淄，与桃豹共日到境，守郡者乃老将夔安也，时年七十有九。闻报刘膺犯郡，乃欲出城阻战。参军丘岑曰：“将军年高，不宜出战，只可坚守，待其少懈而击之，或可胜也。”安曰：“刘膺是吾副贰之辈，吾虽年老，犹能斩之！”乃不听岑言，引兵一万，离城布阵。刘膺兵到，亦摆齐整，出马拱手曰：“老将军向来不会，须鬓俱已皓然矣。”安曰：“诚如所言。将军亦已斑白，吾何不老？只是一件，我和你昔时故旧，今日自相凌，乃善前而恶后也。何不请回，各安封土？”膺曰：“奉主之命，不得不来。老将军何不同归襄国，以乐天年，免致损亏名节，不亦美乎？”安曰：“据汝所言，以吾不能胜汝也？手中剑斧尚然不老，奴辈敢相欺也？”刘膺听言，挺枪杀出，夔安挥斧接住，二人斗上了二十馀合。刘膺亦老，敌之不住，退后而走。夔安赶去。刘膺复立马再战，又二十馀合。天色昏晚，各皆罢兵。膺扎住于十里堡。丘岑出城接入相贺曰：“老将建此功绩，已挫贼锐。明日不可出矣。”安曰：“且到明日，又作道理。”入至厅事前，年老骨硬，不能下马，军士扶之离鞍，入于公厅。因用力太过，两手颤抖不已，不能执盏。次日仍然，遂废饮食而死。丘岑率兵守住，使人偷出，往广固报讣求救。使至途中，见青州探子，备言详细，云：“城围紧密，尚欲征取各郡入援，焉得有兵出救？”使回见岑，言：“诸郡俱下，属县已皆望风归附，广固亦将垂陷矣。”丘岑曰：“若此焉处？”亲兵曰：“参军爷以一人焉能当后赵二三十万雄兵乎？只有潜身避去，免被擒戮耳。”岑听之，乃收拾库中金银，以车装载，暮夜开城，带家小亲随故旧共百馀人，逃入海山隐居而去，后富无比。次日，军民开门出迎赵兵，刘膺入城，安慰百姓，报捷至青州大寨。石挺亦送仓垣册籍至。石虎大喜曰：“诸城皆克，曹嶷四肢毁矣，身能全乎？”乃令众兵尽力攻打。城上砖石用尽，搬运不能答应。东南角上被赵兵攻坏数丈，城中大惧，令兵士多将弓弩射住。石虎亲自催督，喊声震动城市。大将夏国卿曰：“事势极矣。某请将兵杀他一阵，试看何如。”曹嶷命选精兵二万带去。国卿谓其兄国臣曰：“吾感曹将军报雪大仇，安享富贵二十馀年。今日舍身退敌，吉凶不保。青州十有九失，兄可与弟早脱身去，以全宗祀。可使众军于此缺处拒守，诱辍赵兵。待我从西门无兵处偷出，绕转其后。若得幸斩石虎，则又可守矣。”国卿嘱毕突出，自西转南，遥见石虎自在缺下喝兵攻掘。国卿策马从背后冲去，军士慌叫：“有贼！”石虎回身，不期马已相接。国卿一刀砍去，虎抵不及，只得将身一躲，滚于地下，马被砍倒。国卿跻步向前，举刀欲砍，已被那石虎跃起，步战抵住。石闵看见赶来不及，大呼放箭。赵兵听得，弓弩攒集，密如雨点，国卿竟被射死，兵皆乞降。石虎怒谓内军曰：“城垣已破，尚不出降，明日攻开，寸草不留！”国臣见弟身丧，守战益力。虎恨不息。程遐谓之曰：“到处破城，因是元帅杀戮太重，故人畏死，悉力拒守，以希免祸耳。今日夜舍力而攻，死伤不下数万之命。彼见老帅所言，愈加苦守，亦非善策。依吾之见，只须遣人入内，说嶷归款，免致枉杀兵民，必然可下。”石虎曰：“尚书之言是也。谁可入城，以成此事？”遐曰：“须是老夫自去，方能事谐。”即备马径至城下，挥令不许攻打，众兵悉止。乃谓守兵等曰：“我已罢攻，汝等莫惧。可为报知你主，道有故人程志远特来求见。”军士下城去禀，嶷命放入。遐进城见嶷，相叙礼毕，遐曰：“今石公有雄兵百万，上将千员，势盛难敌。且将军属郡皆归后赵，江东路远，又值王敦内难未息，必无救兵来应。小弟恐孤城难守，特来相劝，不如同归襄国，与石公朝暮相聚首共乐，以苏此处军民之命。将军尊意以为何如？”曹嶷自思年老势弱，必难与敌，乃曰：“当从公之嘉议。但是石虎狂暴，不念吾为父执之辈，相轻侮耳。”遐曰：“不妨，自有石赵主张主，吾等相劝，管取恩荣。”嶷意乃决，送遐还营回话。谋主夏国臣劝嶷曰：“吾闻石虎性甚残忍，若出降彼，必遭所害。如不得已，共奔江东，纵然失国，犹得保祀存身，胜就汤镬，自取灭亡也。”嶷曰：“石勒与吾共事之人，他们必不害我。”国臣曰：“王弥有功于勒，奚止十大，尚且杀之，况主公乎？”嶷曰：“弥有图勒之心，故致忌害。今吾降彼，势有不同，何得自疑？石虎大兵三十万，俱集在此，一破追获，反无遗类矣。汝休见阻陷吾，要去自去。吾意已定，必不失信取祸。”夏国臣出而叹曰：“曹公不听吾言，死日近矣。”乃收拾家小，取库中金帛，乘空与弟国相半夜开门逃出，往江东而走。次日，曹嶷遣人送降书至石虎营中而去。石虎受之，即领大军入城安民。嶷恃前辈，不即下跪，虎乃暗使刀斧手将曹嶷与田养安、田养民一家尽皆杀之。又下令将青州旧兵与守城百姓等诛之，命刘膺为青州牧，查勘的实施行。刘膺抗言曰：“若欲屠军，又查诛百姓，则满城必无遗类，又何须用老夫在此为牧？则当弃之为荒域矣。”石虎议阻，犹诛十之二以示不服。留兵一万与膺，班师奏凯回国。后人有诗叹曹嶷曰：<br><br>
　　石虎狼心众所知，曹嶷何苦自寻诛？良言忤听甘降虏，千古令人恨有馀。
 </p>
