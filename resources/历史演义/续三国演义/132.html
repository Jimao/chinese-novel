

<p> 　　且说西赵主刘曜虽幸尽得陇右，只因妄杀无辜过多，致百姓流亡，以干天怒，自今国内灾变异常。武功县有男子名苏抚，因病热囊缩，变为女身，髭须尽脱。又有陕州人名伍长平，年十九，变为女子。其邻居大户蒙臣之妻，亦富家女，因生产胞出不能收，遂成男子，蒙臣秘藏于家。一日，与臣言曰：“今我不幸，又和你一对都是男子。东邻伍家不幸，一对都是女子。我今试往他处去说，换转其妻，岂不两便乎？”臣不许。其变妻私奔伍家，与其变女暗通，愿为夫妇，将长平之妇送与蒙臣。一日，妻舅至臣处相访，不见其姊。臣妻设款而出，两各无识。回家与父道之，乃具词告县，以为蒙臣谋杀发妻，贪娶娇美。臣以所变之妻诉出，提伍长平二人审问明白。其告状之父，认女面貌犹同昔日，惟眉粗而有髭为异耳，各招认赶出。事闻于朝野，天下咸知焉。赵主曜见有司申奏，正在叹异，忽报咸阳驿前上马石作人言语“切勿可东向”者，三日而止。又上洛南乡张卢，家甚富，患危病数载而死。母妻怜之，以金银器具殉葬。时入土已二十七日，有盗思利其财，掘墓发棺窃取之。揭其盖，张卢起立，贼人惊倒。卢乃复携器皿归家，旧疾顿失。令人掩其棺，见内有石一块，上有字影云：“破关石莫东出。”张卢恐人知觉加害，乃设言至郡呈告，言：“身死入土四七期，天帝查吾世善，敕赐回阳。分付言宜劝人主不可东出。吾以民家不敢上朝，特来告台。”郡官述其言并石上字意奏入长安。赵主曜密召游光远、姜发、游子远问之，三人皆曰：“此出陛下杀伐太重故也。陈安因有功无赏，心怀怨恨而乃作乱，彼既授首，罪之当也，陛下又戮附会之人。此实无辜，致百姓不平，作歌词颂安，而多逃亡入羌与入凉耳。”赵主曰：“陈安有甚好处？歌词将何颂赞？有人记得，写来寡人看之。”于是乐府誊录献之。赵主看其“降杨难”、“威戎羌”、“良弓藏”之句，悯其功多，使人收陈安尸，将其首以将军之礼葬之，赠呼延实为武烈王，鲁凭为武烈公。升赏收秦陇将士，颁赐石武蟒袍金印，封平先关内侯车骑将军之职，吕中伯陇西侯骠骑将军，刘袭、刘贡、呼延瑜、石琮、翟楷、刘咸等封列公，其馀随征将士各加二级。呼延清捉获陈安，封上邽伯。降将杨伯友、宋亭授奉义都尉。大赦陇上诸郡，百姓各免徭役一年，于是赤亭、西凉流民多复归乡。凉主西平公张茂见刘赵降杨难、破陈安，陇民又复归附，意欲起兵收讨流民问罪，就并其地，以拒刘赵，免得侵犯河西。氾瑗上言，以为彼今初得陈安之地，兵势正盛，未可先去惹他。茂听之，犹豫不决。忽值后赵石勒怪曜使姜发潼关战败石生，乃使人至河西约会，言：“刘曜恃强，欲图尽并西地，再吞关东。今吾已遣石虎出兵河东，公可出兵陇右，以分其势。倘得袭取郡县，则彼不敢仰窥河西矣。”张茂见约，乃命金城太守张阆、抱罕护军辛晏、大将军韩璞帅步骑五万，自大夏城至秦州，侵夺诸郡。守宰等报入长安，赵主乃遣刘贡、平先等将兵八万，进退凉兵。两军遇于洮川，隔洮水扎寨。张阆知赵兵锋盛，严设鹿角，固守不战。相拒七十馀日，不一接刃。赵主探知刘贡等退不得凉兵，密地自统关、姜等将兵三万，至秦州观察兵势。见其守定，姜飞献计：“请截粮草，阆等必退，可获胜彼。”赵主从之，不忍飞去，以破敌将军呼延那率御前郎五千，精骑一万，从径道渡洮，截夺西凉粮草。伏路探军报知张阆，阆大惊，请韩璞议曰：“粮乃三军系命重务，不得不救。非吾去则将军亲征，方可敌。否则我等难与相守矣。”璞曰：“公等用心拒住，待我将兵万人前去，先破其兵，再来此处共退刘贡。”阆喜，分卒一万，星夜而起。刘贡探知韩璞返兵，阴使平先等往上流，自往下流，夜渡洮水，分两处直逼凉营扎下。张阆见之大惧，乃与辛晏议曰：“赵兵已被渡河，刘曜又遣兵绝吾军粮。势分两处，他盛我弱，焉可与战？不如收兵回凉，待其退去，又作道理。”晏从之，至夜悄悄拔寨而去。平先等不知。次日，约贡追赶。二人面议，料其去远不能及，欲即进兵攻凉，又不曾得旨，使人飞报赵主请命。姜飞曰：“凉未可攻，只有追袭杀他一阵，使他再不敢来可也。”赵主曰：“去调平先等已不及矣。朕当亲自领兵间出截彼，擒剿此贼，方使惧怕。”即令关心、姜飞、呼延瑜等，如风般径趋侧山埋伏伺候。阆等见刘贡不赶，缓缓而回。挨至侧山，不防赵兵伏发，两头炮起，凉兵不能列队整战，大败而走。呼延瑜当先，追三十里而止。张阆折兵二万，不敢归凉，屯于中路，使人至姑臧求救。凉主茂不发兵添，行文责问停兵不进、擅自回军以致败绩之罪。张阆与辛晏惧无回命，乃谋于众，将使者杀之，引兵降于刘赵。赵主曜大悦，封阆、晏为列侯，即欲乘机伐凉。忽见游光远使人驰报，言后赵石虎兵出枳道，侵夺河东，州县应附者二十馀城，乘势已至蒲坂矣。赵主得报，乃回兵以拒石虎，留石琮、刘咸助呼延那攻韩璞于狄道，呼延瑜、翟楷围阴鉴于桑壁。张茂闻张阆降赵，赵兵攻围二处，乃议进救之策。右参军陈珍上言曰：“今刘曜已回长安，宜趁此时去救韩璞阴鉴，就取南安之地，可以得矣。”张茂然之，即命陈珍为平虏将军，率精兵一万八千进救韩璞。石琮等见赵主回兵，救应又到，遂撤围还见赵主。珍欲与韩璞共救桑壁，韩璞曰：“适听探马来报，言石虎、石生围刘岳于河东，刘曜去救甚急，必无战心。我兵虽少，可以胜彼。且休往桑壁，密地起兵径袭曜之后军，则阴鉴之围自解，必无妨矣。”珍曰：“将军高见是也。”引军趋径道击曜后军。赵兵不知骤到，望风急走。珍、璞驱众大喊掩之，赵主不能救，大败而回。翟楷等闻知，亦解围逃遁。阴鉴探得，出城追之，四十里不能及，乃会珍、璞齐进，赵陇陕皆被所夺。张茂得捷大喜，以为得广境土，珍之功多，拜珍为折冲将军，使镇其地不题。<br><br>
　　又说晋镇武昌大将军将作乱，谯王司马承会兵谋袭武昌，大将军王敦进兵在芜湖，见报此事，使魏义将兵五万先至湘州，思破谯王以断后路之患。湘州即长沙，常为贼寇占扰，城池摧毁，储蓄不丰，人情震恐。簿书桓雄、韩阶、从事武筵劝谯王曰：“今长沙城郭不坚，兵甲未完，粮草欠缺，人心悚惧，何以迎敌？不若退守零桂，据险固守。催甘卓、陶侃速攻武昌，则魏义必然撤兵去救，那时从后掩之，靡有不胜，此为上策。否则退依陶侃，合兵共进，此为中策。若乃执迷不行，必难与抗，恐枉害军民之命，反为不美。”司马承曰：“吾昔奉诏来此，即愤不顾身。今见贼至，即委地而避，何以劝激他人？且吾之志欲死忠义久矣，岂可偷生苟免，作奔竞之人乎？事之成败，人之生死，皆有定数。设孤不幸而死，亦使百姓后人知吾心耳。”乃不听众人之计，下令固守。俄而魏义率兵围城攻打，承令虞望将兵出战一阵，免致猖獗。望曰：“殿下休慌，今以疲残寡弱之卒去对熟练精锐之士，必无胜理。少待数日，吾兄在外募兵，知城中围急，兵之有无多少，亦必星夜来救。待其一至，吾却出兵，内外夹攻，方可取胜。”司马承立意要战，言：“退得魏义，则百姓始得存活。”望终不以为然。值甘卓知王敦兵犯长沙，乃先使人持书以安谯王曰：“今闻逆敦兵犯殿下将军，愚以为且未可与战。坚守数日，待吾出兵沔口，以断王敦归路，则湘围自解。”承不能从，修书使来人带回与卓，曰：“足下若能卷甲电进，或可少及。设使迟延时刻，不来相应，则是置我如笼鸡，坐视令人收缚&amp;宰矣。”甘卓虽然得书，一时应赴不及。司马承复谓虞望曰：“昨谓甘公书云来助，吾心甚喜。今又旬馀，知其口必不能应心，空望其救，以误百姓。若再不出战，满城尽无生路矣。”虞望曰：“吾感殿下眷顾大德，非不拚舍一死以报知遇。奈魏义兵实盛，难与即斗，恐徒死无益，反惹其肆志陷城，那时大事去矣。”承曰：“卿若如此畏怯，军民不日皆成饿莩，将军可不一救乎？”虞望见谯王苦苦催战，只得领兵出城布阵。魏义久不见兵马迎战，及望与数千弱卒前来，义笑挥兵众大喊而进。湘兵新集，素未经阵，见武昌兵势雄盛，尽皆退缩。义奋力一击，湘兵四散奔溃。魏义直取虞望，大兵四面围住，望在阵中左右冲突，杀兵不计其数，但不能出，乃战死于阵。武昌之兵乘胜攻开城门。兵士才入，忽然虞悝在外募兵得精卒五千、勇士焦珽来至。见说武昌兵已入城，乃自外杀去。焦珽手执五十斤大锤，交横乱击，死者叠叠。魏义听知后军被杀，急忙杀转，又为自家军马等跻住街衢巷道，不能前进。兵士只得反走出城。焦珽见之，愈逞英勇，打得满身血污。魏义知后兵败，杀来救应，与焦珽相遇于曲巷。珽乃跃地下马，步行挡住。司马承得知，与桓雄、韩阶、武延率馀兵从内赶出。虞悝又招集旧众绕出其后，魏义几为所获，幸有勇力，拍马撞门而走。军马不得出者，悉被所杀，又被焦珽追杀十馀里。义折兵过半，退五十里，方敢住扎。谯王承亲出城外迎接，执虞悝之手曰：“非君救应，几被所俘矣。可伤令弟与贼战死，特差一二时耳。惜哉！误哉！”乃宰猪羊，寻望尸亲自拜祭，宴谢虞悝、焦珽，整兵以防魏义再至。王敦至江中，闻快船飞报，言魏义先胜后败，敦惊，乃又稍住。刘隗、戴渊等奉诏归京，见敦未至建康，乃先趋入京。刘隗到河下，晋帝使众官员迎于道。隗乃文士，本无将才，亦岸帻大言，意气自若，刁协反以为忧。隗同众官竟上朝堂，见帝奏曰：“王敦造逆，子弟多在朝中为官，若不先治之，恐一旦贼至，里应外合，将何为备？”元帝曰：“王导清忠，有大功于国。若诛王氏，导为罪首，岂可行之？容朕三思再处。”刘隗、刁协见帝不允其奏，心中大惊，惟恐祸害反及，行坐不安。王导知二人疑惧王氏，自又惧帝坐罪，乃率宗族群弟子侄二十馀人，每日叩阙待罪。仆射周顗见帝并无发放，直入见帝奏曰：“司空王导闻敦谋逆，今率子弟二十馀人，伏阙待罪。臣以王导竭诚王室，忠谅而直，必无叛意者。若有异心，见敦事暴，焉敢身留朝中，自耽杀戮乎？且陛下草创首建，王导谟谋之功，十居其八，乞陛下念昔相从之劳，曲赦今朝被累之罪，毋使君臣乖戾，后人议之。”帝曰：“朕亦知王茂弘决无此心。朝臣虑其有私护宗党之意，劝诛王氏以杜内患，朕安得不行审实，而即祸无辜也？卿等当密察之。”周顗极论其必无偏护，请即宥之。帝与私议多久，命取酒以饮周顗。顗微醺，辞帝而出，见王导犹在阙门，顾顗呼曰：“伯仁卿，吾以百口累君，可无一言乎？”顗佯不顾，乃谓左右曰：“今年杀诸贼奴，取金印如斗，悬肘后以取封侯，不亦伟乎？”王导见顗不顾其跪，不答其言，心甚恨之。顗出归第，复修本上奏，明王导有功无罪，反复详辨，言甚敏切，而王导不之知也。帝览顗奏，再四思想，一夜无寐，乃封其疏于金縢中，决意赦之。次早，下诏赦免，王氏在京者各还本职，勿得有负，俱令朝服入见。导等上殿，稽首谢曰：“乱臣贼子，何代无之，不意近出臣族，实该夷灭。但臣叨受重禄，若有毫忽不忠之处，愿就万剐无怨。”帝亲下座执导手曰：“茂弘卿之心，朕素知之，休出此言。方将寄卿以百里之命，慎毋自疑。但要留香，莫令贻臭，斯丈夫也。”导涕泣再拜，君臣欢洽如故。遂以王导为征西大都督，戴渊等听其节制。下诏朝野曰：“司徒王导以大义灭亲，今以寡人向日安东将军之节假之，代朕亲征，各宜率命。”次日，导请以刘隗、戴渊、刁协、周扎等分道出守，以拒王敦。帝使卞壸守金城，周扎守石头城，其馀在朝备御。王敦见帝增兵二处，乃议遣先锋攻金城，好进取石头城。左将军杜弘曰：“若是先攻金城，则晋主必又差兵将紧守石头，我兵恐不易进。不若弃此径攻石头，周扎年老好利嗜酒，与众无恩，人不乐用，一战而可下其城也。得此，则建业震恐，大事在掌中矣。”王敦从之，即命周抚、杜弘引兵二万，攻打石头城，先破周扎。扎恃世代功臣之家，威声服人，自至军中，不惜士卒，悭克军粮，人皆怀怨，不肯用心整理。扎又不严提备，忽于战守。杜弘与周抚一时骤至，兵马登岸，方始知觉。扎急点兵遣将出阻，被杜弘涌进，扎兵大败，奔走入城。武昌兵士接尾杂至，闭门不及，一齐混入。周扎急自来退，周抚见之，闪入军伍，喝令竭力向前，密唤杜弘当前锋。弘乃会意，知抚不肯逼扎，遂抢进杀去。扎退不得，被众兵所执。周抚据住城门，使人迎王敦入城。王敦进据石头，谓其所亲曰：“吾今至此，百姓震恐，不复为盛德事矣。”谢鲲曰：“何为其然也？但使自今已往，日忘日去，自成美德矣。”敦无言以答。晋主闻石头城失守，乃遣前锋将军戴渊与都督王导率刁协、刘隗、周顗等，一齐将兵出攻王敦。王敦知京兵到，命先锋周抚、左将军诸葛瑶、右将军邓岳、前将军杜弘、后将军吕猗分头迎敌，自领中军，一同出城，观看众人兵势调度如何。只见隗等合众蜂拥而至，王敦暗哂，乃令诸将排作一阵，分翼对敌。两边摆定，刘隗全装出马，左立戴渊，右立刁协，齐声叫曰：“大将军王处仲何在？请出打话。”只见西阵上三通鼓罢，王敦出马。刘隗欠身谓敦曰：“君为重臣，凭恃强暴，侵凌王室，以下伐上，以逆犯顺，独不畏人清议乎？”王敦曰：“只因汝等蛊惑圣聪，霸持朝政，挟怀私怨，刻害元勋，妒坏贤良，妄生刺议，吾故提兵至此，靖肃君侧耳。”刁协曰：“若此，明是造反矣。”王敦大怒曰：“吾自亲临，敢出妄言，谁先为擒国贼？”背后一将应声出阵，生得刚须凸额，巨眼雄躯，乃是先锋周抚也。隗将刘永舞双刀抵住，二人战不上三十合，刘永刀短，被周抚一枪刺中肩膊，翻身落马。刁协部下大将周士成抢出来敌，一个丈八枪，全无挫失，一个三尖叉，了不虚空，两下里拨来架去，又战上二三十合，未分胜败。戴渊部下豫州旧将韩潜忍耐不住，跃马冲出，敦将邓岳看见，手挥六十斤大锤截住。这二将相遇，正是棋逢敌手，一个是荆襄剪寇英雄汉，一个是淮北剿虏猛将军，四将合战，自辰及午，并不少退。王敦密令杜弘出助周抚，弘即从旁骤进，周士成当不得双并，遮拦无及，被杜弘一枪刺死。钱凤见连杀二将，催军大进，围住韩潜。潜极战渐迫，却得蔡遹、冯宠杀进重围，救出韩潜。官军遂当不住，望建康城而走。王敦亲率众将追赶，遥见王导在后阵，喝兵扎住，敦乃收兵回转石头城计议。刘隗、刁协等见势垂败，抚鞍叹曰：“大事去矣。如何能赎误国之罪？”只得收兵回京见帝。元帝曰：“卿等诸路之兵，俱不能敌敦，如何处分？”隗、协泣曰：“非臣等不效犬马之力，奈王敦兵强将猛，难以抵敌。逆贼恃此，故敢犯阙，以二臣为名耳。”因叩首出血曰：“臣等误国至此，虽万死不能赎其罪矣。”帝亦流涕曰：“非卿真有不忠，但敦贼设言以二卿为名，好作逆耳。事已至此，朕何忍使贼辱卿？卿等且宜自全，远去以避其害。此处朕自当之，试看逆敦忠导如何处朕。”刁协曰：“若然，则平日受恩，危时负主矣。愿先死阙下，以明不二，庶杜君患。”帝曰：“卿死有益，死之则可；若死无益，其何可哉？卿宜速避过淮，毋得留恋。”刁协曰：“臣年已老，无处可去。主辱臣死，理之当然。拼此微躯，怎忍背去？”乃即戎服出骂王敦，杀向辕门，为乱军所害。刘隗曰：“刁公能死社稷，吾焉又不能死乎？”帝不忍，使人扶挟下船，卫送过淮，欲奔祖约，被徐龛之弟徐翕以军邀住，同奔后赵，欲借兵袭武昌以取王敦根基。及闻王敦退兵，乃不引胡马自乱荆楚。石赵主命为太傅，使化胡族，隗以逃臣辞不受职。王敦见刁协死，问于钱凤曰：“吾常以此老贼为名，今彼舍命而亡，还将何处？”凤曰：“刘隗尚在。趁此径下京邑，先行曹魏，后正在位，有何不可？”敦乃然之。后人有诗叹曰：<br><br>
　　狂逆王敦构乱时，奸凶钱凤献谗谀。忠臣受抑甘亡命，天子低眉屈受欺。
 </p>
