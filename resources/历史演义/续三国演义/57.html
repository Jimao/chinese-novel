

<p> 　　晋朝成都王主盟伐汉，于邺台整理帅府，将至二十馀日，只见河间王司马颙遵诏守镇，命大将张方为帅，督领郅辅、席薳、刁默、吕朗、林成、马瞻六员副将，将兵八万先到。成都王见报大喜，命开帅府，放炮振威，使人迎张方等入辕门相见。众将参毕，成都王看张方雄威刚猛，状貌狰狞，堂堂可畏，诸副将亦皆英姿豪迈，气宇轩昂，乃私念曰：“早知国中有此将帅，何待今日会兵，以致胡寇若此肆志猖獗乎！”遂问张方曰：“将军何处人也？”方曰：“小将河间人，姓张名方，字子正。颇能武艺。奉主之命，特来大王驾下听令，愿充前部，以剿汉寇。”成都王命军政司登记，给与粮草，扎营安顿。<br><br>
　　又说荆州刺史刘弘见诏，令其留镇以防蜀寇，弘乃具本入朝，言天下边官皆有邻寇，若俱止不赴，朝廷谁与出力？西蜀之寇，臣自有制伏之术，料不敢东窥。拜表即行，留参军蒯恒，牙将虞谭、仇勃、张兴、费深、刘员，辅助其婿夏陟，管摄州事，自率大将皮初、弓钦、丁乾、蒋超、苗光、赵让、何松、刘盘，领兵五万赴邺。按《晋史》：刘弘字和季，沛国人也。长于文翰，甚有智能，受任荆州。宗岱率襄阳之兵西救罗尚，剧贼张昌作乱，及岱死，贼遂猖獗。新野王引兵征之，反战失利。刘弘知之，与将军皮初、赵让子往救，斩首七十馀级。弘回兵，昌又出搔扰百姓。司马彪差长水校尉张奕征之，奕反战败请降。弘怒，引众计擒张奕斩之，张昌遁匿。李雄据蜀，惟畏刘弘，甚设守御，不敢东寇。至是自上表请命带兵至邺，入参成都王讫，王曰：“廷议以为成寇方炽，荆襄当东路之冲，故止卿莫赴，防不测也。今自提兵为国效力，荆襄能保安乎？”弘曰：“臣非不遵诏命，擅离信地。但征汉大事，臣若不来，恐无尽忠之人肯用命也。李雄自守之贼，得蜀足矣，素畏于臣，必不东寇。所虑者，郡内张昌馀党，恐扰百姓耳。”成都王曰：“只要卿等用力齐心，共破汉寇，则天下无敢为乱矣。”即命军政司给粮，登记第一路诸侯刘弘于册，于正南首侧安营，不数日，众诸侯皆到。<br><br>
　　第二路诸侯，乃元王之裔、名将之后、西凉刺史张轨带领精兵五万，谋士宋配、阴充，将佐北宫纯、张裴、马鲂、氾瑗、阴澹、杨浚、杨胤、田迥、张阆、郭敷、索辅、孟畅、令狐亚等，来赴诏命。按《晋史》：张轨字士彦，乃安定乌氏县人，汉张耳十七代之孙。初为杨珧司马，值西凉乱作，张华举轨为征西大总戎、凉州刺史以镇之。轨卜得泰之观卦，因自喜曰：“此霸者之兆也。”及到任，剿平反乱，人才咸来归附，英雄济济，人物彬彬，乃将兵征讨反叛鲜卑，斩首万馀级，于是名震中州，威加河右。少府挚虞善明天象，谓秘书监缪世徵曰：“天下将乱，可避难求安者，惟张西凉耳。士彦德量不恒，其昌霸已。”未几，西夷若罗拔能反，寇陷城邑。轨命北宫纯、宋配等讨之，斩拔能，俘其兵卒万馀，民五万馀，大筑姑藏城以居之。其城乃昔匈奴日逐王所建，南北七里，东西三里，蟠曲如龙之形，命名为卧龙城。汉末有博士敦煌人侯瑾，谓其门人曰：“后来城西泉水当竭，竭后有双阙起其上，与东门相望，斯时当有霸者兴焉。”至晋时，官属筑其地建学宫，造文昌、宗经二高阁于泉上，与东门相对，可通观望。学成，适张轨至。郡人以侯瑾之言，与酒泉太守张镇说之。镇心嫉忌，乃与西平督守贾龛谋议，请尚书侍郎曹祛为凉州刺史，以代张轨。又通本州大族土官张越，使说军司杜耽表请越为凉州郡丞。越又重赂张轨别驾麹昆，许以要职，令其上状于南阳王司马模，密言张轨有图霸西凉之心，兼有疾痼。南阳不知是众人之计，即上言于朝，依张镇、贾龛之请，表曹祛领兵赴镇。祛先令河西巨族亲将麹佩来探消息，请交代之事。轨听言不知所出，乃召众计议，欲迎祛交代。其从事王融、参军孟畅谏曰：“今晋室多故，人民涂炭，实赖明公抚宁西夏，功莫大矣。张镇等心怀妒忌，阴构此谋，思毙明公。正宜先声其罪，上表于朝，讨而戮之，何可堕其奸谋乎！”有武威太守张琠知其谋，令子张坦赴京辨奏，亲至枹罕留轨。坦至洛上言曰：“魏尚安边而获戾，充国尽忠而被谴，皆前史之所载，后人之明鉴也。顺阳易任，为刘陶守阙者十人。今臣琠之州，倚赖张轨若赤子之于慈母，旱苗之于甘雨，何得轻信细人之奸谋，代去张轨之良守。今迩民心嗷嗷，夷下惊动，乞早罢交代，安民为上。”奏拟未下，张镇之甥令狐亚时为西凉从事，亦奔说张镇曰：“舅何不审安危之甚也！思举曹祛而代张公，以图徼幸之贵，正犹驱狗逐虎，希获兽耳，吾知其不可也。今张士彦德著河西，兵马如云，若有变反，正犹烈火之焚，欲待江汉之水以救扑之，恐不能及。甥闻众情不服，大兵数万已出近境，舅宜自筹，非寻常敌也。”镇曰：“若然，吾将何以自全？”亚曰：“急宜输诚归官，全老亲、保门户，方可免祸。”镇曰：“此犹未可以幸免者。”乃流涕叹曰：“人误我也。”乃捉功曹鲁连，责而杀之，亲合张越，共讨曹祛以谢罪，命令狐亚约张轨起兵相助。晋朝中亦以王弥寇洛阳，中原攘攘，只得准张琠之本，下诏安慰张轨，命诛曹祛以正营谋之罪。轨得诏大悦，命子张实以兵二万，同大将北宫屯、尹员、宋配、张斐以奇兵越石芦树，至长宁出祛兵之后；田迥、王丰、张阆、马鲂等将兵明讨曹祛。遣令狐亚合镇、越二人，先攻麹佩，斩之。曹祛遣将田嚣、麹晁、麹儒，与轨前军田迥等大战，被张实出奇兵攻其左，张镇、张越以兵攻其右，祛兵大败。追至破羌亭，获祛斩之。于是西凉州郡尽皆愿附，以听张轨号令，无敢有异矣。至是，留王融、张慕、张总、窦涛、尹员、阴预、张琠、张镇辅子张实共守西凉，自将大队人马起邺都，共同破汉。<br><br>
　　第三路诸侯，乃簪缨世胄、平吴上公、幽州总管王浚，带领参军司马枣嵩与游畅、游统、裴宪，大将祁弘、王甲始、王昌、胡矩、孙纬、高柔等，将五万精兵，来讨伪汉。按《晋史》：王浚字彭祖，乃王沉之子、王浑之侄也，以父功拜驸马都尉。常希贾后旨，与宦官孙虑谋为宁朔将军、假节都督幽州诸军事。时值朝中大乱，浚乃不愿归朝，固为自安之计，结好近郊夷狄，为之羽檄。以长女嫁拓跋猗卢，次女嫁鲜卑都督段勿尘，族女嫁狄主苏恕。延赵王伦谋篡，浚集众二十馀万，以书西说刘琨，欲霸北方。琨以大义责之，二人成隙。恐琨合兵攻伐，犹豫不敢。又值成都王怪其与东瀛公欲合兵入朝，事闻于外，竟罢议守职。至是奉诏来会。<br><br>
　　第四路诸侯，扬州刺史陈敏，临机多变，智勇兼全。部下有大将钱端、白耀、花如、夏文华、夏文盛、钱广，参军何康、钱象等，带兵四万，前赴邺城，以助征汉。按《晋史》：陈敏字令通，庐江人也。少有才干，补户部令史。及赵王篡位，齐、成王等起兵靖难定乱，洛阳仓库空虚，京中饥馑，朝士忧之。陈敏建议曰：“南方米谷丰稔，皆积十有馀年，无所支给。何不取以应用，是亦裁多益少，济急之权宜也。”朝廷从之，即以陈敏为广陵度支。敏乃召募精勇，监运入京应济。人感其德，咸投归之，有众数万。荆阳反贼张昌东避刘弘，与贼党石冰将兵北掠寿春，寿春刺守刘准忧惶无计，问于陈敏。敏遗书谓准曰：“此等反乱之人，原是逼于征蜀，见向奋被李雄所杀，不愿西去，致激变耳。此皆一时相扇乌合，畏法攒聚，欲罢不能耳，其势易散者。但以榜文张挂各处，言今朝廷已罢征蜀之役，所有因逼为乱者，悉宥罪过，不在谋反例论。贼众苦于征战奔竞久矣，见赦必然志解，可一战而解散矣。”刘准从之，以兵配敏部调遣，敏使夏文盛督运卒五千、准兵一万，大破贼将吴弘于天长，乘胜逐北，十战皆捷，吴弘被斩，馀兵奔其党封云于徐州。文盛复率兵追攻破之，逐至砀山，擒其将张统。文盛释其死，统感德，佯为走脱，入贼垒斩封云，率众五千归降，馀贼遁去。朝廷以敏有功，封广陵相。及刘机与贼构谋，以敏代职为广陵刺史，复并丹阳令王广，有兵十馀万，雄霸江东，后以反诛。<br><br>
　　第五路诸侯，乃帝王后代、炎汉馀枝、并州刺史刘琨也。部下有大将姬澹、刘希、龚淳、高乔、凌深、牟穆、焦球、王旦、段繁、韩据、范胜，参军司马张儒、卢谌、崔越，带领雁门人马六万来到。按《晋史》：刘琨字越石，中山魏昌人也，乃中山靖王刘胜之后。少有俊才，与范阳祖纳兄弟俱以雄豪著名。年二十六，为隶从事，迁州宰，有善政。嘱天返火，虎北渡河之应。时石崇有金谷园，冠绝时辈，常引致宾客佳士，宴集赋诗。琨与陆机、祖逖、王敦、欧阳建等为之二十四友，并以才华显著。赵王执政之时，聘琨妹为世子司马夸之妻。琨父子兄弟刘舆等并居要职。琨授镇武将军、匈奴中郎将，守并州。盖以刘渊寇平阳，东瀛公司马腾避乱归洛请兵，百姓皆从腾东徙，所存户不满三万。琨知，于路上表，言并地频岁兵凶交迭，境内荒凉，人民流移，十不存二，白骨满道，四面皆寇。臣今戍此，不得不言。矧此地为西北巨郡，勇士、劲弓、良马所产之地，伏乞委输河内之粟五十万斛、绢十万匹、绵十万斤、银十万两，则此郡方可保守，人民可复，否则即成废弃矣。”朝中齐党葛旟等以为琨乃赵王之戚，免其不诛而谪并州，尚如此妄科国赋，以思自强也。众朝臣曰：“琨乃为国恤民，故上此议。若不从请，则必陷于胡汉矣。当准其奏。”齐王从之，即加为并州刺史。琨得粮绢，乃募兵千馀人，转战而前。及至晋阳，府寺俱为瓦砾，僵尸满地；所活之人，亦皆饥羸尪惫，无复血色；荆棘成林，豺狼满道。琨以谷帛计户给散穷民，剪除荆棘，收埋枯骨，前葺房屋，建府治，设市定狱。时有邻寇相袭，城门恒为战场，百姓皆负盾以耕，女子则荷戟送饭。琨抚徇劳来，甚得物情。王弥等寇山西，刘渊在离石县，相去晋阳止二百里许。琨惧其侵寇，乃密遣人离间其部曲，杂虏居，附者万许。渊患之，乃筑蒲子县而居。历期年，鸡犬之声复振，人民渐盛。琨父刘藩自洛赴并，人士多随之归琨。而琨善于怀抚，短于控驭，一日之中，归者数百，去者亦相继。有士徐润善音律，琨爱之，署为晋阳令。润本鄙人，得受荣显，遂肆骄横，干预州事，欺凌同列，暴侮下人。参军令狐盛斥之。琨出战回，徐润力谮令狐盛过失，琨乃杀盛。盛子令狐泥伤父枉死，奔投刘渊，约攻晋阳。渊遣呼延攸袭陷之，掳徐润。刘琨闻知，出兵去救。及至县界，探子回报，城已陷，徐润、高乔被掳皆降。琨料一时不能复，乃回兵到郡，时父母已皆被令狐泥所杀，亟令人寻时，泥已逃往平阳去矣。至是琨马强盛，乃留侄刘演、将佐张肇、朱宾等守并州，亲自奉诏赴邺。<br><br>
　　第六路诸侯，智略兼全、德威并著、广州刺史陶侃也。部下大将朱伺、吴寄、赵诱、童奇、郑攀、张奕、杨举、陶正，参军王贡、皇甫盛，牙将李根、李杨、彭世、张诞、宋复、陈修等，带领人马六万来到。按《晋史》：陶侃字士行，鄱阳人也。父用，为吴之扬武将军。父没，母湛氏抚而养之。鄱阳孝廉范逵过侃家相访，因贫无以为款，其母截发易酒相待，以卧荐饲其马。及去，侃送百馀里而别。逵过庐江，见太守张夔，甚称侃之贤，才德拔萃。夔召为督邮，转为枞阳令，甚有能名。后遇贪鄙从事，到县考校官吏，欲按侃过而索贿，侃命诸吏闭门拒之。俦语谓曰：“若鄙县有违法，自当明宪直绳，不宜相迫。若不以礼，吾能拒之。”从事惧退。张夔妻有疾，迎医于数百里外。时值雪甚，众皆怕往，独请行。夔得妻疾愈，荐侃于朝。长沙太守万嗣与语而钦悦，曰：“陶君他日当成大器，而获盛名。”命其子结侃为友而去。至洛阳，张华与蒯大奇之，除伏波将军。后孙秀执政，以侃为吴国旧臣支庶，名望不显，召为舍人，欲托大事。时有豫章人郎中令杨晫，为乡评所重，侃诣而共谈时事。晫叹曰：“易称贞固足以干事，其陶士行是也。”乃与同车谒中书郎顾荣。荣与语，甚奇之。吏部郎温雅有高谊，心欲鄙侃，谓晫曰：“子何与小辈同载！”晫曰：“非凡之器也，何为言是！”尚书乐广常会荆扬名士，独尚侃才艺，同武库令黄庆共荐于朝，擢侃为南蛮令史。同刘弘讨张昌，屡破之。诏任刺守广南，乃备仪仗迎母，乡里始称羡之。后丁母忧，有二客来吊丧，不哭而退，侃送之，化为双鹤，冲天而去。服阕，升武昌太守，加龙骧将军。时遇天下饥荒，山夷多断江劫掠。侃令部将苏温、许高等诈作商船以诱之，贼果来劫，被众将生擒数人，拷而诘之，乃西阳王司马羕之左右也。侃即令人逼羕，令出兵捕贼，侃自整阵于钓鱼矶为后援。羕复搜捉得二十馀人，送侃，侃皆斩之，以首号令江洋。自是水陆肃清，流亡归之者接踵，侃竭资赈给之。又立夷人市于郡东，以通贸易，民夷两悦，大获利息。朝廷以周顗为荆州刺史，被贼杜弢所败。朝中命侃与周鲂、赵诱共击之。贼败，退保泠口。侃谓诸将曰：“贼必向武昌，吾当还兵御之。但须兼程而去，方可及应，奈舟中无粮，难以敌贼，必三昼夜得到。虑诸君不能忍饥而斗耳。”吴寄曰：“虽十日不惧。昼战贼，夜捕鱼而食，足以相济。”侃曰：“将军真健将也。”侃乃亟趋武昌，至其界，闻贼果增兵攻城。吴寄、朱伺、李杨、彭世与龚登、李根六将自愤，分三道协力击之，杀贼甚众，得首五百馀级，贼弃辎重而走，所得粮仗无算，降者二千馀人。遣参军王贡报捷与王敦，令剿馀党。敦曰：“伯仁入境即为贼败，今得陶君保全荆州，吾今来此监军，当回伏命。此州何人可以镇守？”王贡曰：“鄙州方有事难，馀烬未灭，非陶龙骧莫可也。”敦亦然之，即表侃为宁远将军、荆州刺史，兼领江夏、武昌、沔阳诸军事。又讨江夏贼，平之。有贼首王冲称荆州太守，据江陵。王贡矫陶侃命，招贼帅杜曾为前锋大都督，合兵擒斩王冲，悉降其众。曾惧侃收，乃自扎于湘东，不敢就侃。以交广乱，复改侃广州平难，至是来会破汉。<br><br>
　　第七路诸侯，青州刺史苟晞，胸多智识，勇次阎张。带领大将夏阳、高润、王赞、陈午、刘会、温畿，参军阎亨、明预，带兵五万，来共征汉。按《晋史》：苟晞字道将，河内山阳人也。少为司隶从事。校尉石鉴深器之，以为有将帅材。累迁阳平太守。以平盗功拜尚书右丞，监察诸曹。朝中八座以下之官，皆侧目惮之。时天下乱，所在有盗，朝廷命晞剿之，出咸奏捷，贼畏之如虎，闻风解散，人皆称之为当今韩白。高密王司马泰被贼所困，敕晞救之。贼闻晞至，彻夜遁去，不知所向。其威名如此之盛。今闻诏令破汉，正欲复取兖州，遂留苟晖、王赐、阎弘、傅宣等守青州，自来赴命。<br><br>
　　第八路诸侯，豫州刺史刘乔，柔能制猛，韬匿多机。部下有大将华文、叶武、柳梁、边镇、苗秀、刘贤，参军吕良、刁鱼、魏正、邢谦等，带领人马三万，来邺聚会。按《晋史》：刘乔字仲彦，南阳人也。其先汉之宗室，世封安众侯，荫袭。至三代祖刘?为魏侍中，父刘阜为陈留守。乔少为秘书郎，王戎引为参军，同伐吴有功。复与罗尚济江，大败吴将留宪。又破武不还，授荥阳令，封关中侯。后迁钜鹿太守。以许戌战死于汉，乔走回洛阳，齐王拜为尚书右丞。齐王冏尝敬迎嵇绍，乔曰：“张华、裴頠之诛，谁不哀之！绍忍夺裴家车牛及其奴婢，实贪婪人也。且乐彦辅来，殿下未尝下榻以迎，何独加敬于绍乎！”冏然而谢之。后绍问乔曰：“大司马近来何故不迎客？”乔曰：“似有正人言之。”绍曰：“正人为谁？”乔曰：“是则不远。”其正直大率如此。董艾势倾朝廷，二旬之中，劾其过失者六本。艾惮之，密赂司隶卫毅劾乔，黜为豫州刺史。兹乃奉诏来赴。<br><br>
　　第九路诸侯，乐陵刺史邵续，心如金石，力可回天。部下有父子亲兵，兄之侄邵存、邵竺、邵缉，男邵义、邵善，大将董均、李用、滕飞、穆霸，带领三万土人马来赴。按《晋史》：邵续字嗣祖，魏郡安阳人。父邵乘为散骑常侍。续平生素朴有志烈，博览经书，善解天文。擢谏议郎。成都王与长沙王不睦，续上书谏曰：“续闻兄弟如手足。今天下大乱，殿下当攘夷安民之秋，而去其一手一足，可乎？”颖不纳，出为乐陵太守。到任，抚绥贫乏，怀集流散，夷夏归之。南和县令赵领以广宗北海千馀家归续。汉主渊索之，续不还。汉使孔苌将兵争取，续以奇兵逆战。苌不能胜，乃引还。晋朝谓续能御剧寇，封祝阿伯，兼管冀州诸军事，置帅府于平原。兹亦承诏助讨伪汉。<br><br>
　　第十路荥阳太守李矩，智识深宏，寡能御众。部下有大将夏云、雷霈、郭默、杨璋、骆增、梁志、江霸、郭芝、郭元、郭诵、蹇韬、张皮，参军郭方，功曹张景，主簿苟远，司务尚季、李瑰，带领雄兵五万来会。按《晋史》：李矩字世回，平阳人也。童稚时与群儿聚戏，便为指挥点画，若将帅之状。及长为吏，送故县令入洛，乃从梁王征西，授牙门将军。杀齐万年有功，封来明亭候。还朝，为本郡督护。太守宋胄恶矩豪猛，欲使其所亲吴?袭矩，矩知其意，谢病去官。吴?恐矩入京奏劾己罪，遣人候于中途刺之，得行侣救免，遁归乡里。值汉起兵犯山右，草寇窃发，郡人拥李矩为坞主，屯新郑以拒寇。矩出奇兵，屡破贼建功，百姓多归附之。东海王司马越见矩勇毅多权略，表为荥阳太守。与洛阳太守袁孚率众修千金堨，以利漕运。时有贼帅侯都，每每掠百姓屠而食之。矩闻其为害，发兵征讨，都战败远遁而去，民皆大悦。伪汉尝侵郡界，矩设计，令老幼者入山，放牛马以饵贼，令精壮者伏而伺之。贼见牛马争抢，队伍不整。李矩发伏，精兵四出，喊声震谷，贼不知兵多少，皆惊溃。矩奋力击之，斩获甚众，汉不敢犯。夺得所俘男女数千，郭诵、梁志等欲留之，矩曰：“俱是国家臣妾，吾欲留此，亦贼类矣。当以遣还。”人服其德。<br><br>
　　第十一路雍州刺史刘沉，刚毅勇决，临阵安闲，部下有大将皇甫澹、衙博、高标、伍兖、霍原、许雄、夏本，司马麹允、索琳，主簿麹持、索麸、牛贵等，引兵四万来到。按《晋史》：刘沉字道真，燕国蓟城人也。亦汉之宗室，为北州名族。少仕郡县，博学好古，性存忠义，作事不苟，厌人阿附。时惟张光心怀忠义，与之相友善，人皆仰沉质直。卫瓘闻沉名，辟之为掾。范阳祖逖心中慕效，往造与谈世事，共论晋诸王自相残杀，致寇纵横，各皆流涕。寻迁大中正。赵王伦诛张华，沉为申理，辞旨明峻，满朝称之。齐王冏引为左长史，改侍中。蜀寇乱，罗尚告急，举皆惊骇，无敢效力者。沉上言曰：“若不去救，罗尚必败，败则祸将及陕矣。愿以身殉国，往守陇右，以助罗尚。”朝中敕沉为雍州刺史。到任，合梁州许雄、关中军司席薳，入蜀救尚，擒李特至长安。河间王与语甚悦，欲留沉，沉不许。会张昌西逃犯界，河间王乃结纳而遣之，以兵绕蓝田关，出贼背后，大破张昌，还守雍州。至是来破汉寇。<br><br>
　　第十二路顺阳刺史张光忠心似日，义气如山。部下大将晋邈、息提、夏镇、任愔、李运、杨武，子张迈、张旻、张昊，别驾范旷、王乔等。引精兵三万，来赴诏命。按《晋史》：张光字景辉，江夏钟武人也。身长八尺，明眉秀目，音亮声洪。家世有部曲。以牙门将军伐吴有功，迁江夏西部都尉，寻改北地都护。齐万年反，太守胡烈、张损俱战亡，独光以五百馀人戍马兰山，贼帅郝元度围百馀日，光且战且守，频出破之，反夺其马匹为食。光自以兵少路远，分在必死，与众诀别，举军皆悲。会梁王司马肜知光被困已久，遣关内侯索靖将兵救之。光得救至冲出，奔长安。梁王上表，奏光处绝地而有耿恭之忠，宜加旌赏，以明奖劝。于是诏升为新平太守。时秦州刺史皇甫重自以关西大族，每每轻光，光数献谋，重皆不用，遂为河间王所并。荐光为陵江将军、顺阳刺史。至是得奉征汉，赴邺听调。<br><br>
　　第十三路武威太守马隆威名显著，力练老成。部下有边将树善戎、没骨能、独孤雄、奚道那、丰引，亲子马咸等。带领番汉人马三千、中兵四万，来邺听用。按《晋史》：马隆字季兴，东平平陆人也。少有智勇，好立名节。晋初，兖州刺史令狐愚坐事伏诛，举州无敢收殓者。隆乃愚之武吏，托称为客，私以财置棺，殓其尸而葬之，植松柏于墓，服丧三年。人皆羡之。将伐吴，下诏募兵。兖州刺史举马隆勇而多智，有良将之才，武帝擢为司马督护。凉州刺史杨欣失羌戎之和好，马隆陈其终必见败，帝不之信。未几，虏果叛杀杨欣，河西隔绝。武帝叹曰：“谁能为我讨此逆虏，以通凉州？”举朝不敢对。马隆曰：“陛下若肯委任于臣，臣去可能平之。”帝曰：“若果能灭贼，何有不委任乎？但未知卿有何术以制彼，试言其概。”隆曰：“陛下必若用臣，当听臣自行，在随时应变，相势用奇耳。”帝曰：“用兵几何？”隆曰：“止须选募精勇三千，教之以法，授之以车，徐徐审战，鼓行而西。秉陛下之威福，臣自度逆丑不足难也。”帝壮而许之，加隆为武威将军、行武威太守事，刻日出征。众公卿荀勖等佥曰：“六军之设，既多州县，郡兵亦众，但当选而用之，不宜横设选募，以乱常典。马隆小将，谬妄之说，不可从也。”帝曰：“既已任人，焉可复悔。”乃弗听众谏，竟敕马隆依数拣选。隆乃于教场中立一标的，募能引弩弓四十钧者射之。自旦至日中，得三千五百人。隆曰：“足矣。”复诣武库选兵仗，武库令与隆忿争。御史中丞劾隆无状，隆奏曰：“臣今赴河西，忘身致命，以报所任。库令乃以魏时朽仗见给，兵不堪用，非陛下使臣灭贼之意也。”帝深责武库令，选精仗，给隆三年军资。于是西渡温水，遇虏帅树机能等，或乘险以遏隆前，或设伏以断隆后。隆乃依孔明银坑洞车战法，作偏箱车，中安粮草，外立以兵。地广处则施鹿角，车方轨而进；地狭处则施木栅于上，且战且行。弓箭所着者，贼皆应弦而倒。奇谋间发，出敌不意。贼皆负铁甲以防箭，隆取磁石成垒，阻贼于狭道，官兵皆易以皮甲，伏以伺之。贼至垒所，铁甲左转左粘，右转右粘，官兵四发，贼手难施。转战百里，杀死数万，贼势大否。自隆西行，朝廷音檄断绝，咸以为全军尽没矣。忽一日中夜，隆使至洛上疏，帝乃鼓掌欢笑。诘旦，召群臣谓曰：“若从众卿所言，则无秦凉矣。”乃降诏曰：“马隆能以偏师寡旅，奋不顾身，冒难赴险，克济其功。宜拜宣威将军，加赤幢鼓乐以旌之。”隆得到武威，虏部大人猝跋韩并且方能等，率众万馀归降。又出兵说树善戎、没骨能等服。惟树机能不附，即使猝没并且树四部共征机能。战三日夜，机能大败，为马咸伏于要路斩之，夷乃尽平。报捷于朝，帝命议加秩赏。有司奏言：“隆未出师，已加显爵，不更益矣。”杨珧曰：“募兵未出，先加彼爵者，实乃导其成功，遥受虚位耳。今隆全克西土，复回疆域，岂可以前授虚禄而塞后之实功？宜当旌赏，以励将来。”武帝从之，封奉高侯。积十馀年，残虏不尽僚，据险守固，时出侵掠。隆悉散军士，假为耕种，虏等心宽，更不设备。遣卒进兵，遂大破之，众皆绝迹，无敢再寇。至是与张轨一同率兵至邺城，共征伪汉。<br><br>
　　第十四路诸侯，武陵太守应詹，孝义感人，恩威服众。部领勇将沈吟、蒋和、胡德、方能、应诏等，引兵三万赴召。按《晋史》：应詹字思远，汝南南顿人。魏侍中应璩之孙也。詹幼孤，为祖母抚养。年十馀岁，祖母又丧。居丧，哀毁骨立，顿杖而后起，因以孝闻。家颇富于财，年稚弱，请族之廉能者委托资产，情若至亲，并无疑忌，世人称异焉。弱冠知名。质素弘雅，人虽犯而勿之较，以学艺文章称于时。司徒何劭见之叹曰：“君子哉若人！”初辟为太子舍人，赵王伦以为太子长史。伦诛，坐免官，成都王又辟为掾。时骠骑中郎诸葛玖，事长沙王义。诣邺，甚道义之非。詹与玖有旧，斥之曰：“仁林何与乐毅之相诡也！”玖惭愧而出。刘弘乃詹之舅祖，召为司马，谓之曰：“君器识宏深，后日当代老朽于荆南矣。”悉以军政委之。弘著勋汉南，皆詹之力也。王澄为荆州刺史，迁詹南平太守，兼督武陵天门三郡军事。詹至，讨平叛蛮。时诸王咸妒，诏令不一，诸蛮皆怨欲叛。詹知，召诸蛮渠帅，破券为誓，与结盟好，各蛮感悦。天下大乱，詹境独全。百姓歌曰：“乱离既溥，殆为灰朽。侥幸之运，赖兹应侯。岁寒不凋，孤境独守。拯我涂炭，惠隆丘斗。润同江海，恩犹父母。”又有蜀寇杜畴作乱来寇，山简假詹五郡军事，大破杜畴。又与陶侃协破杜弢于长沙，贼中金宝山积，詹一无所取，惟收图书而已。王敦嘉其廉，上功状于朝，赐詹为颍阳侯。在荆南时，陈留郡人王冲作乱，欲迎詹为主，詹切责，冲不忿怨，其得人情如此。迁巴东监军，郡士攀辕号哭，如失父母。后人有诗赞曰：<br><br>
　　德服群蛮羡应詹，恩加百姓众称传。讴歌载道乔迁日，拥辔沿途泣挽辕。
 </p>
