

<p> 　　话叙李雄因败弱之势，又得复下汶山，资其钱粮、兵马，军威复振，还至广汉。李流见雄得胜，心中大喜，谓李雄曰：“不意今日否中生泰，复得城池，皆汝之能，可谓克肖父兄者也。”雄曰：“赖庇叔父威福，诸将之力耳。”流乃宴谢众将而散。此时罗尚退兵少城，闻知流贼又并汶山，欲待去复，虑阎式、上官晶有谋有勇，与徐举等议曰：“叵耐李流复妄肆无忌，又夺汶山，理合征之。但彼新破何冲，众心已壮，不若乘此东取涪城，再行计议。”举曰：“此论极善，可即便行。”尚乃率兵径趋涪水。李让、任臧因新败粮少，退走于郫城而去。罗尚入涪城安民，库中钱粮无毫留贮，兵士饥甚。徐举献谋曰：“我兵攻东，则贼兵西掠，我等取南，则贼又北寇，似此战无了日，地不得宁，人不得息，祸根终不断也。今此郡青城山中有一豪杰，乃汶山人氏，姓范名长生，有粮数万，富多金帛，谋深有勇，辖下有壮士、土兵数千，为一方大户保障首领，流贼闻名远遁。小将愿往说彼合纵平寇，使君大人以兵前攻，吾与长生绕出其后，可取汶山犹如反掌，那时贼徒独据广汉一城，无能为事。使长生镇守涪城，小将镇守汶山，使君坐镇成都，不过半年，李流成擒矣。若得两川平定，君之功绩，超出于古，岂不伟哉！”罗尚以为徐举意在要求汶山太守，故设此谋，成则彼得为太守，败则罪及于己，不从其议，乃难举曰：“以吾数处之兵，尚且不能即胜，岂以一介村夫，而能胜于何冲、张龟、刘并、田佐、曾元等人乎？此迂谈也。”举乃大愤曰：“懦夫非成大事者，不听吾言，终久祸将及身矣。”小军知举言，报知罗尚。尚欲罪举，无过可指。忽日举又进言曰：“昨者李让、任臧亦是枭獍贼徒，望风遁去，不敌吾兵者，其必有复来之心，当预防之。”尚曰：“汝何多虑之甚也？彼见李特被擒，连斩数将，畏吾如虎，闻影逃走，势所必然，自有主见，非懦夫之所知也。”举听尚言，好意成恶，气得半晌不能言，乃徐曰：“使君既不从仆之过论，仆请自立一营，倘有缓急，好相救援，免遭贼人暗算，君意如何？”尚欲因其自去，好罪责彼，遂从其请。徐举分兵五千另立一寨，日夕亦甚防备罗尚，恐其加害。<br><br>
　　李让在郫城探知举、尚不睦，欲复涪城，只愁粮少，使人往广汉问李雄乞粮应付。雄遣阎式押粮，自带精兵往助。雄等至郫城，李让接入，共议进取之计。阎式曰：“且自从容，须要细察徐举、罗尚不合之由，然后用计，于中再行间谍，方可成功。”让从之。使人访探其因，数日不得的实。忽被赵诚捉得尚兵一个，带至城中。阎式命军中赏赐其兵，问曰：“罗使君何故与徐参军构隙，致不和睦？”兵曰：“某乃罗使君部下亲随，特为徐参军之故，在外体察，恐其异心耳！此事还是罗爷不是。徐参军劝其交聘范长生共复汶山，心中欲思乞为汶山守，故此互生疑贰，徐参军实忠义之言也。”阎式曰：“怪见徐举使人召我攻打涪城，缘此故耳。我兵新败丧主，锐气正挫，是以未行耳。”李雄曰：“彼乃罗尚之卒，何可以密谋对他言之？既已漏泄，不可留矣。刀斧手，与吾推出斩了。”阎式曰：“不可杀了，只宜监在军中，待破涪城，放他便是。”雄恕其死。小卒不知是计，伺夜潜逃出城，将其事报与罗尚知之。尚怒甚，遣常深往举营责以大义，徐举不知所出，心中恐怖，谢深送去。阎式见小军逃走，知可行计，乃请往徐举寨中试说之。李让依其言，遣式行。式至举寨，说曰：“罗尚老悖，不重贤良，弗能用公嘉谋，反欲思害于公，此匹夫之为，何足与谋大事？吾甚为公虑焉。今益州公遣仆来告利害，愿与公共举两川，事成之日，愿倾国以听之，不但汶山太守而已。”徐举见式所言，悦而从之，放火烧营，乘夜奔至郫城，与李雄、阎式同至广汉。李流见说徐举归投，即率众头目出廓迎接入城，慰劳宴款，拜为行军副总管，同往教场观兵。徐举曰：“吾观诸将与兵士，足可为用，霸业无难，所欠者粮耳。”流曰：“此地久经征战，人多奔徙他州，官穷民敝，粮实无措，如之奈何？”举曰：“昔日孙伯符起事，得鲁肃指囷，竟成吴业。今范长生豪侠一方，若往求之，数万粮米，可不劳而得。吾请往说此人，告以罗尚之贪、百姓被虐之故。得彼听允，出粮以益吾军，则大事可谐矣。”流喜，乃备金宝礼物，使杨褒随徐举往说范长生。<br><br>
　　举至青城山，入见长生，送上礼币，告以求粮之事。长生坚执不受，再拜辞谢曰：“吾乃是清高自守之士，若以粮米益渠，则成万世骂名矣。”举曰：“罗公贪而且酷，刻剥民脂，所以各郡响应，愿从李益州。今被宗襄阳、许梁州等路来，益州体赢徐子之行，不忍害民，挈兵遁避，误被所获，遂至垂败。今川民咸念其仁，愿从守死广汉，以免罗尚之酷，遂复夺汶山，兵威再振。兹为不肯扰民，致军粮竭。闻先生高义多囷，故遣仆来告，望施春泽之濡，济广汉之军，即所以济益州之名也。”长生不为动。杨褒曰：“徐副总为罗成都之参军，先生之所知也。以罗公残刻百姓，谏劝触怒，妄欲加害。亦念吾李益州仁心感众，义气动人，故此相归，欲共救民于水火也。吾虽关外流民，粗知大礼。今晋朝大乱，两川终失，先生肯出，抑可以振南阳之绩于青城之起。脱若坚拒不与，流众情极，率郫城、汶山、广汉之众，三面迫之，恐先生虽得清名，而高誉顿挫矣。”长生曰：“大丈夫威武不能屈，据子之言，是欲胁吾从汝也。”徐举曰：“不然，吾亦晋臣，岂肯陷于不忠也？但国朝失政，有功无赏，有罪不嗔，虽奋死沙场，亦惟付之落花流水。先生不若因而从之，更有仁义之名，久远之誉。倘或王川，亦一时鼎足之师侣也。”长生不得已，乃出粮以给流军。李流得粮，乃议复取涪城、少城二郡。范长生曰：“不可争此空城。今罗尚新复，必要力争，且尚之兵粮，皆取给于犍为。犍为太守李苾乃是文官，素不知兵。若鼓行而东，唾手可得，则又断成都一臂矣。”李流大喜，命李雄提兵去袭犍为。<br><br>
　　雄以兵夜行日住，潜至城下，李苾始知，急聚众人商议曰：“贼兵寇城，贺仁解粮往成都未回，怎生迎敌？”仁弟贺俊曰：“吾愿领兵退贼。”即便披挂出城，直冲李雄。雄见势勇，慌忙舞刀接战，不十合，贺俊架隔不及，被雄活擒过马。李苾在城上看见，即便走入衙中，收拾望北门逃出，奔往成都而去。军兵无主，尽皆投降。李雄使人报至广汉，李流大喜，往郫城召李让至犍为镇守，代雄回军商议进取。雄曰：“今叔父敬甫不在郫城，郫城势单，宜先取少城，好共相守援。”流然之，遣上官晶、任回、任道、王辛引兵一万前进。少城守将洪蕃、常深引兵出战，被上官晶一刀砍中马头，洪蕃坠地，蕃叫愿降。常深不敢再敌，奔往成都，报知罗尚，上官晶遂夺少城。罗尚见常深至，报知其事，心中大怒，亲自帅众来争。上官晶会合任臧，掎角为势。尚与之连战，互相胜负，乃亦扎住。持守旬馀，罗尚无犍为运粮之助，忧军乏食，收回成都。上官晶留任道、王辛镇守二城，同任臧、任回、洪蕃并回广汉。李雄大喜，议取涪城。正欲起兵，忽值李流染病不起，遂各停止。雄侍疾十馀日，药饵无效，形忧于色。李流觉之，谓雄曰：“汝不须烦，吾病危笃，恐不能起。你可悄地发书，往犍为召回李让，绵竹召回李堪，巴西召回李离、李国，汶山李远至此，我有说话分付。”雄从之。遣人持凭引，密往交代诸亲族。不数日各皆归到，齐入省谒，流曰：“吾蒙弟侄并诸友辈推举，实指望同心协力，以报兄侄大仇，再阐馀光。不幸沾此重疾，日增危剧，多因不保，可请军师与众将官至此，吾见一面，以尽相共之义。”须臾阎式、杨褒、上官晶、任臧、任回、王角、赵肃等俱至。流曰：“吾与诸君，今得冕冠佩服，统驭军民，皆赖吾兄与弟为之倡首。今吾兄与弟，暨侄李始、李荡，皆竭战而亡，甚为可悯。念李雄亦吾兄之子，有恢弘英武之材，御众拒强之略，汝等必欲保全诸众宗祀子孙，非立李雄不可，惟无逆吾言，则各皆幸甚。”李让曰：“谨依兄命，敢不尽心？”复谓阎、杨等曰：“吾乃李益州兄弟，今与兄堪面许尽忠辅侄，君等当念亡兄李特昔情，共受遗金，勿得相负。”众皆曰：“吾等若违益州顾命，忘甸长大德，子孙不得昌盛，身体不得周全。”李流听见文斌、严柽、麹歆等立誓，召至榻前，垂泪涕泣曰：“吾兄弟与诸君同患难，历艰险，未曾少有乖离，正所谓贫贱之交、死生之友。满望白首同归，扬旌乡土，饮诸里社，以尽平生。不期天勿从愿，以吾兄垂成之业，半途奄弃，如之奈何？”言罢恸哭，众皆号悲曰：“主公且宜保重尊体，共图大事。”流曰：“无能为矣！诸君有文武之才，必能建立勋业。强敌在迩，不可一日无主。吾死之时，宜即日李雄以统兵众，吾等亡过之魂，亦皆感祐矣。”言讫昏沉。众皆跪下：“谨奉钧旨，敢不尽命。”流张目含泪不能答，至夜而卒。次日，李让、李堪率众先立李雄为主。升帐莅事已毕，乃举哀治丧，葬流于青城山麓。丧礼完，上官晶、任臧会众等共议，欲立李雄为王。杨褒、阎式曰：“此事尚未可行。时下东得西失，民持两端，地土人心不固。若还妄自矜大，众必恶之，恐易为变也。”晶等曰：“立之为王，则可以号令全蜀。幸贵者争来相附，共图成事矣。吾当面见主公而议之。”乃入告其事，李雄曰：“吾以线才篾德，荷蒙诸君推戴为主，犹恐不堪，况敢罔昧乎？且叔丧未冷，外有罗尚仇邻未殄，闻吾自立，彼必申奏晋朝。倘若四方兵至，取亡之道也，安可行之？”阎式曰：“众意不可全拂，宜权为益州牧，行大将军事，以令军民。”雄从之。<br><br>
　　却说罗尚自失少城，将兵去复，又为乏粮引还，心甚恨之。探得李雄、李让皆回广汉，便欲起兵争取。忽报李流病死，李雄立为益州牧，一时未敢出兵。罗尚大悦，乃命常深、许汜、贺仁、费深、李苾总统精兵一万，取郫、少二城。任道、王辛听知，使人飞报李雄知道。雄曰：“罗尚欺吾叔死新立，故妄兴兵，今此一战，不比往日，务要取胜，始可立事，非叔父亲行不能退彼。”让曰：“主公不言，吾亦愿往以弘振始功。得假精卒五千，破尚必矣。”李雄大喜，即令上官晶、任回、杨褒、王角引兵一万，随李让往救二处。让至少城界上，探得尚兵在郫城，即连夜兼程而进。听得尚兵正在围城攻打，李让、上官晶分两路绕出官军之后。常深等知是贼兵救至，尘头大起，急忙撤围整阵。晶等杀到，锋不可敌。任道等在城上看见，亦开门突出，杀得官兵首尾不顾，大败而走。晶等随后追袭，得器杖盔甲无算。深等退回成都，李让亦收兵还。李雄自出迎让，曰：“恭喜叔父大展英武，已破敌胆矣。但罗尚老贼苦苦与吾结冤，今当尽起六军，直造成都，以报父兄大仇，与之决一胜负，方遂吾志。”阎式曰：“未可造次，必须探听的实，待其出兵他处，却分轻骑径袭成都，使其两头不救，方能建绩。”雄然之。使细作往察动静。不一月，探子回报，罗尚军士无粮，留牙门将军罗特，留兵一万守成都，任明引兵五千守涪城，自引大兵往夔州、阆中就食去也。李雄听罢，集众共议，副总管徐举曰：“今罗尚远出，以成都托付竖子，此天使之以资将军也。罗特年幼无谋，若以精兵临之，不降则走矣。涪城任明有谋无断，亦易取者。亟宜起兵，时机不可失也。”李雄善其计议，留杨褒辅李堪权其事，自统大军，以上官晶为先锋，李让为总帅，阎式、徐举为参谋，严柽、任回为左右，与文斌、李远、李国、王怀等，一同起发，共精兵二万，径扣成都。罗特不敢出战，李雄将城围住，不使走漏外去求救。围至十日，城中军民救应不辍，惊惶乱窜。罗特心慌，亲自上城督战，为流矢所中，五日不能临军。城中支给不洽，怨声鼎沸，叹息闻于城外。<br><br>
　　特惧有变，复自勉强散粮，上城慰众。李雄看见，亲叫曰：“罗将军听我一言，今晋朝失政，赏罚不能明，虽欲尽忠，恐徒空死。且罗尚贪而又虐，众心已变，城破旦夕。将军若还执迷，必致玉石俱焚，恐累家眷。不如早降，以保富贵。”罗特不答，绕城而去，雄知其心畏死，乃召阎式议曰：“吾所以徼幸成事者，得川民之心也。今城中困极已甚，若待城破，难保不伤百姓，意欲使人入城以利害说之。倘得罗特顺从，与民无扰，便得众心归向，大事在掌中矣。”阎式曰：“吾今当自往，看紧慢而诱之，特必听允。”雄曰：“军师肯行，已得成都矣。”即命阎式以轻骑径到城下叫门，守城军士见式一人儒巾素衣，乃开门放入，送见罗特。特曰：“汝何人也，到此何干？”式曰：“吾不为别，特欲救拔满城百姓之命耳！今思罗使君数与李益州为敌者，得荆、梁、上庸、广汉、犍为诸郡之协助耳！今数处皆解，半为李并，罗使君自己远去，将军外无救援，内无粮食，窃恐一朝城陷，身家俱破，眷属负累，兵民遭戮，此时功名又不知何在也。闻李益州英雄超迈，宽洪大度，实天所资以救拯川民之溺者。将军何不应天顺人，开门纳李益州之兵，同享富贵，保全宗党，以救一城，而将军之德岂不茂乎？”特曰：“吾乃大晋方伯臣子，肯捐土降贼，岂不贻笑后人，玷辱先祖乎？况我叔擒斩李特父子兄弟甚众，彼恨彻于心骨。汝是何人，敢此误我，以身就仇乎？”式曰：“不然，昔日岑彭归汉，张郃入魏，岂非敌将有血战之仇者乎？吾即益州军师阎子规也。吾主量能容物，前者徐举从招，即拜行军司总管，今为镇国将军，脱有记仇之心，岂不协力攻城，而何命式入见乎？某愿以性命保之。”特思式言有理，乃唤众人谓之曰：“今我兵与流民争战数年，时无安息，历尽汗马百战之劳，并无奖赏存恤之诏。本欲悉力拒守，与汝等共死忠义，奈无人得知吾等之心，矧罗使君远去，城中粮尽兵疲，料难为守。欲待逃出去合外兵，共来争取，又被流贼把得铁桶似紧，有翼难飞。汝等有何高见？”众人知特有降顺之心，此实遮饰之问，乃齐声应曰：“事在将军，何不从阎将军之请，超拔军民，权保富贵乎？”罗特依言，遣人赍印绶诣雄军中投降。李雄受之，乃大张旗帜，摆列鼓乐，亲自迎特入营，设宴重待。次日，一同入城安民，即授罗特为车骑将军。李雄遂得成都，鼎足之势成矣。后人有诗叹曰：<br><br>
　　枭雄李特聚流民，因败遭擒子更兴。天教西土无宁日，致使成都不刃平。
 </p>
