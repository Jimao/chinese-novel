

<p> 　　话说齐王自襄阳见诗，心中甚是惊疑，闷闷回朝。近侍又报言：“昨洛阳城中东北步广里地陷，穴中有鹅二只，一苍一白。人欲捕之，苍者冲天而去，白者飞之不起，为人所获，献于东海王处。”齐王使人取看，回道：“不知何处去也。”不在话下。且又道呼延攸与刘聪得离洛阳，乃连夜遁去，不数时返至左国城，与父相见。刘渊大悦，问以晋朝国政事务并兵将强弱如何，聪曰：“晋因惠帝昏庸，亲王自贼，洛都府库全虚，将兵尪惫，若以彪将一员，提兵万人，可以横行河洛矣。”诸葛宣于曰：“京邑虽空，藩王尚盛，未易卒犯，当自吾西地以渐而进。今彼国未有变，无危亡之隙，还须使之。”聪又曰：“晋变甚矣，军师之所未知也。洛阳宫中鬼哭彻夜，金墉城内杀声到晓，黄河水涸见底，铜驼夜走出城，太白当昼经天，中台星转如南极之分，城中土陷出鹅飞去天外，此皆晋数将脱之兆。今吾父王有地方数千里，雄兵二十馀万，但得诸故旧文武肯念汉氏，相与戮力，何忧大事不成？报仇复业，正在此时，岂得再挨岁月乎？”于是一班将佐尽皆踊跃相赞曰：“王子之言是也！苟若少延，吾等皆将入于老矣。”张宾与诸葛宣于、呼延晏、王弥等曰：“今欲发兵，必须建立汉号，正其名位，方好号令天下。”众人从之。张宾等乃入劝刘渊，先即大位，然后出师。渊曰：“孟孙之言，虽是爱我之意，但今未入中国半步之地，而欲妄自尊大，岂不惹人笑乎？”宾等曰：“晋国大乱，怪妖变异迭见，川蜀寇兴，诸王自贼，天下值此遑遑，非先立汉号，则人心无所归向。”刘渊曰：“事不在忙，昔周文三分天下有其二，以服事殷，世称其德。吾为汉裔，可于胡地即以为都乎？”呼延晏曰：“今古异时，王霸异业，非可概论。”正议未了，忽有刘理之子旧西平王刘义，自上邽逃难后，知关家有人在梓橦李丰庄，乃往就之。至是关山、关河俱长，闻刘、关、张等皆在左国城，乃亦携母妻来奔。刘渊见报大喜，即命引入相见，问其何以得至，义曰：“我自逃难以来，东驰西奔，落魄无依。后闻齐万年作反，正欲问至秦州，不想途中遇盗，遂不得进。因无资身，再入故国，思寻故旧，访至梓橦，知关家继安在彼，乃往投之。探得晋汉相和，父兵俱赴左国城，遂不曾来寻。兹为李特反据梓橦，赵廞反据成都，川中大乱，故此一同寻来。”渊叹而慰之。刘义又曰：“自吾祖父不幸，越此年过半百，日月如流，功业不复，如之奈何？”言讫泪下。众皆愤进曰：“皇孙之言，大是至理。元海公今再不立，恢复无日矣。”关山曰：“晋人自我兵退于左国城之后，不修边备，诸王各相屠戮，贤臣良将诛灭殆尽，张华、卫瓘、裴頠、孟平、孟观、李肇、伏胤、张泓、许超、士猗俱以夷族，汝南、梁、楚、赵王、孙秀及淮南王等各皆授首，祸败可知矣。宜从众论，莫失机会。”诸葛宣于复与众将一齐上劝，刘渊坚执不肯，众人立恳，渊曰：“诸君皆父祖心腹，何须苦逼，陷人贻诮？但肯协力相助，得晋一州一郡，亦不误汉之清名也。”众人只得散去。后人有诗一首，赞刘元海有从容之度云：<br><br>
　　志宏量广羡刘渊，不纳称尊造次言。只因未入中华地，恐蹈胡膻故避嫌。<br><br>
　　又有诗一首赞其有恢弘之量云：<br><br>
　　恢弘志格迥超群，创业人君自不同。岂是管窥陈胜比，下陈遽尔便称尊。<br><br>
　　诸葛宣于等见刘元海言欲得中州之地，方许从众建位，于是会议择日起兵。忽报右贤王刘宣知刘聪回国，特来相探。刘渊听说，乃亲自出迎。入见礼毕，命刘聪另行参拜，刘宣看之大喜，谓诸葛、关、张、黄、赵、王、李、杨、廖、呼延等曰：“自我汉亡之后，地无尺寸可居，王侯降同编户。今吾虽衰，众犹不减数万，奈何敛手受役，奄过百年乎？今元海英武超群，丰姿状貌大类先主，刘玄明亦有天日之表、龙凤之姿，天苟不欲兴吾汉业，必不虚生此人也！况诸公悉皆卓荦之才、栋梁之器。今司马氏骨肉相残，库藏空乏，边方各据，藩镇自全，复吾汉家基业，正在此时，不可挫过。”张宾曰：“大王所见极当，乞为主之。前者兵无统绪，以致齐万年之失。今当先立一主，次立一师，再卜一帅，更定一将，别分正副，方可出兵。”刘宣曰：“君言极善，可择吉日，趁吾在此，立刘元海为君，称尊号，然后定议将帅。”众皆大喜曰：“此事非老大王莫能定夺。”宣即分付兵士筑坛建台。次日，刘宣亲同诸葛、张、关、黄、赵等，亲扶左贤王刘渊登坛，渊再四谨让逊位刘宣，宣曰：“殿下乃先帝正裔、汉朝亲派，老胡焉敢当之？”聪曰：“若此，则刘义乃吾皇兄太子之嫡子，可以立之。”刘义曰：“吾父存不能如左贤王之伸仇复立，殁不能如北地王之亡身尽节，功名两愧，实为先帝之罪人矣，不肖之侄敢复乱当乎？”刘渊曰：“今承众人美意，推吾为主，吾虽勉从群议，然亦未敢妄立封号，俟入中国有一居止之处，方可立国建号。今宜先行告报五部，使众无论，吾方敢受。”刘宣乃属张宾草诏，颁告五部。诏曰：<br><br>
　　太岁甲子年正月日，大单于左贤王刘今将建号复业，先此告众。念昔我太祖高皇帝，以神武应期，廓开大业；太宗孝文皇帝，又明德升闻，汉绪丕振；世宗孝武皇帝拓土攘夷，威加朔漠，地并陶唐；中宗孝宣皇帝揄扬俊傅，吁咈盈朝，用敷政治。思我祖宗道迈三皇，功高五帝，期欲卜年倍于夏商，历世过于姬氏。讵意元、成多僻，哀、平弱懦，贼臣王莽盗窃神器，篡逆滔天，幸而世祖光武皇帝诞资圣武，奋起南阳，扫除僭乱，俾三光晦而复明，九庙隳而再振。显宗孝明皇帝政治隆平，肃宗孝章皇帝炎光丕阐，自畅和以后，皇纲渐替，天步多难，迄无似之。桓灵乃蠹伤其国体，群阉流毒于内阙，黄巾倡乱于中州，四海分崩，九州鼎沸。董卓因之，肆兹狂悖，天方厌剿，李郭又横，曹操挟令扫平，父子秉权，反成篡夺。迨至献皇，魏承其祥，火德委坠。昭烈愤励播岷越蜀，重开疆土，旋轸旧京，冀望否终泰转，统一故业。讵意数当阳九，乾六未回，白帝龙归，秋风五丈，遂使阴平失守，后帝窘辱。呜呼！噫嘻！自社稷沦丧，宗祀之不庙食者，殆三十馀年于斯矣！幸今天默其祐，悔祸皇汉，俾司马氏父子兄弟迭相戕灭，元元涂炭，靡所控告。今孤避难至此，猥蒙群贤所戴，念孤祖父与卿等连姻世戚，不忘故旧，远从近集，协力同心，攘举六军之众，绍修三祖之业，革左贤王之号，称北汉主之尊，顾兹德凉才浅，战兢罔措，但以大耻未雪，汉祀无主，故尔衔胆栖冰，勉从群议，实非妄冒，众其谅之。<br><br>
　　诏出，刘渊登坛拜祭天地，升座受礼，分署五部官属，称统摄汉天王，建号元熙，大赦境内，追尊皇父后帝安乐公禅为孝怀皇帝，立汉高帝以下三祖五宗神主，祀而奠之。立其妻呼延氏为皇后，呼延晏之妹也。置立百官，以刘宣为左丞相，诸葛宣于为右丞相，刘义为司徒，刘累为司空，刘豹子刘欢为太尉，刘宣弟刘膺为侍中，前旧部帅刘宏为司寇，后旧部帅刘伯根、关防为左右大司马，刘灵、王弥为开国冠军大将军，关谨、张宝为平难龙骧大将军，黄臣、呼延晏为辅汉大将军、护卫保驾使，赵染、呼延攸为车骑大将军，杨龙、王桂为骠骑大将军，张敬、廖全为骁骑大将军，赵概、黄命、王如、关河为建威将军，孔苌、桃豹、夔安、曹嶷为建武将军，支雄、刁膺、乔晞、桃虎为扬武将军，赵藩、李瓒、樊荣、马宁为扬威将军，呼延颢、胡文盛为振威将军，刘钦、王迩为振武将军，关山、胡宓、杨兴宝为护军都尉。张宾为军师谋主，崔游、游光远为御史大夫。以刘聪为太子，兼大将军，总督六军，录尚书事，封晋王。以刘和兼司礼中书事。追谥齐万年为陇西公，立庙祀之。其馀羌胡诸将，悉封游击将军。谥刘豹为左国城王。汉王大定百官，置太师丞相府，自大司马以上七位，皆上公禄绶，带远游冠。分遣诸将为十二营，每营配兵一万二千，各置左右司隶校尉，领户二十万，置内史以下二十馀人，乃会议择日兴师。谓众将曰：“孤今于左国城淹延一纪，且喜兵精粮广，趁兹晋朝诸王自乱，无暇边防，正宜大兴雪耻之师，奋举复国之旅。众兄弟以为还是从定襄而进，从泾阳而进？”张宾曰：“泾阳路连秦州，前被吾兵所破，城已空虚，今彼每虑羌胡为患，尽以重兵守之，虑未易拔。今宜从定襄而进，袭取晋阳、平阳，出其不意。定襄与吾连境，素不相防，若以兵卒进，可唾手而得矣。”汉主从之，乃以太子刘聪为平晋大元帅。<br><br>
　　按《晋史》：刘聪字玄明，乃刘渊庶出之子，幼名载。母张氏梦日入怀而妊，十五月而生，生时夜深，有红光满室，两眉尾表俱有白毫接鬓，光泽莹洁可爱，状貌非常。性甚颖悟，善能记诵，年十岁能画地成阵。大将军姜维敬之，常带军中训以兵法，谓后主曰：“此儿必当大拓汉土，非常比也。”及蜀破，惧聪遭魏兵所害，送从后主至洛冀勉。在洛好游学，十四岁究通经史，年十五习击刺之术，善骑射，能挽三百斤硬弓，蜂腰猿臂，膂力骁捷，冠于一时。晋之贤臣名士多重聪，成都王司马颖尤与相善。图还左国，颖不许，会闻王浚、东瀛公腾欲起兵袭颖，聪明说以为还收五部，可破腾、浚，颖从之遣还。及还左国城，知洛阳下弱，诸王自乱，请兵伐晋报仇，汉天王渊以为掌兵元帅，张宾为谋主，王弥、刘灵为左右先锋，关防、呼延攸为折冲将军，赵染、呼延晏领左军，黄臣、张实领中军，张敬、关谨领右军，廖全、杨龙为救应使，王如、李桂领后军，赵概、呼延颢、樊荣为粮料使，杨兴宝为护军，将大兵十五万，浩浩荡荡，望定襄而进。<br><br>
　　定襄守将卫鲜不知汉兵骤至，素未提防，及见入境，即令守城，汉兵已到，城隍不固，被一涌打入。卫鲜急忙杀战门边，正遇王弥，只一合斩于马下，军士尽降。刘聪安抚百姓，差人往左国城报捷。遂分两路望介休泫氏而进，攻取太原。将至蒲子，守将米豹闻知来急，不及申府，连慌点兵出城，把住隘口，不容入境扰民。刚才立定，汉兵漫山塞野杀至。米豹布阵于路，身骑高马，手持大斧，挺出大道，高声叫谓汉将曰：“大朝赐汝以左国城，成都王表汝为左贤王，天恩不薄，今乃无故兴兵造反，欲取灭亡也？”汉阵折冲将军关防隔近，听言大怒，舞刀直取米豹，豹亦挥斧相迎。二人跑马恶战，但则见刀翻雪片，斧卷风花，斗上了三十馀合，米豹渐渐抵敌不住，被关防一刀斩于马下，众皆奔溃。关防驱兵直至城下，已被王弥打破城池，竖起大汉旗号。张宾、刘聪入城安民，见其隍堞高厚坚固，内有大第如同宫室，原系丁建阳所筑者，其山阳榆次，近胡一带属县钱粮，皆聚于此，刘聪大喜，差人迎请汉主自至镇守。汉主渊乃命游光远与刘义监守左国城，崔游、胡文盛镇守定襄，遂率宣于等趋蒲子，刘聪等迎入。汉主曰：“观此城甚可为都，孤且权以居之。”遂命修葺增补，令刘聪先取介休县，好攻太原，众将乃依次而进。晋细作报入介休。县中守将贾浑极多智谋，深明阵法，听报汉兵犯界，即请知县紧守城池，亲自点兵一万，出城迎阻汉兵。行未十里，两军相遇，结住阵脚。贾浑出马问曰：“前者梁王悯汝蜀汉之裔，不行剿灭，锡地赐号，恩优大矣，今乃作衅兴兵，是何道理？”刘灵出曰：“此世界原是我汉家之天下，晋司马氏无过篡贼耳，何得胡言？我乃大汉先锋，领兵至此，招谕汝等，早还故地，免害生灵。后面大兵五十馀万，良将千员，刻期皆到，火速投降，方保躯命，何得阻兵称大，以抗真主乎？”贾浑听言大怒，即挺三股钢叉杀过汉阵，刘灵喝住，捻矛接战。一个倒竖狮眉雄威纠纠，一个睁圆虎眼怒气吽吽，二人恶战上四十馀合，未分胜败。忽听得介休城下炮铳连天，小军报道汉左先锋王弥攻打城池甚急。贾浑正敌刘灵不住，又听此说，心慌手乱，被刘灵一矛刺于马下，兵士尽降。胡骑骁将乔晞将浑首级绕转东门叫谕守兵，兵惧，城门被陷。乔晞不约各门，首先直入，打进卫衙，见贾浑之妻宗氏丰姿妍美，携而戏之。宗氏素性贞烈，偶被所执，惧不能脱，蜜语绐晞，晞纵手，宗氏急趋，倚胡床而立，指晞骂曰：“汝乃胡狗羌奴，敢如此无礼，欺凌大晋忠臣命妇，万剐犹轻！”因以胡床击之，大骂不已。乔晞怒其辱己，拔剑进前，砍其口而死，复将贾浑一家大小尽行斩之。刘灵、关防再陷西门，及入县衙，出榜安民，禁止杀掠，军士以乔晞之事报知，刘灵、关防大怒曰：“立国以人心为本，今初下介休，妄行杀戮，何以感众？”欲将乔晞斩之以戒后人。众将劝曰：“强敌在前，未可先杀上将，且报元帅、汉主，另行回处。”关防乃命将乔晞监候。不移时，刘玄明、张孟孙大兵俱到，乃差飞骑申报汉主。汉主闻报，大怒曰：“晞为裨将，未建寸功，初入晋地，妄杀守臣之家，将何以收人心？既先锋军师等赦以不死，速当发回蒲城，不许在军，恐蹈前愆，以干天怒。”晞回蒲子，见汉主等，叩首谢罪，汉主曰：“汝所为残忍，使天道有知，其望有后乎？”乔晞惭愧无已，顿首而退。<br><br>
　　汉主渊谓诸葛修之曰：“今兵出山右，连下数处，犹如席卷，料必有成。丞相多能，今得闲在此，可于城中监造宫殿，以壮规模，好令州郡。”宣于曰：“陛下虽然龙飞凤起，奄受大命，然遗晋不殄，而欲久居于此，何能以恢复中原，续成大业乎？况此处侧居边鄙，不堪为都，未宜建创宫室，徒费钱粮。臣度之，不过五年，必克洛阳矣。的数建置行宫，亦须夺取平阳乃可。臣观平阳地势正旺，时有红紫之气旋应其上，且襟山带河，乃三晋要地、陶唐旧都，况吾炎刘以火德继神尧而王，愿陛下上膺乾象，下协神祥。今晋不以此地重设武备，实天使之以资汉氏也。”刘元海被修之一席话讲得明彻心腑，遂罢其诏，遣使催令进兵，急攻晋阳、平阳二郡。刘聪在介休得檄，即将兵马分道而进，直趋平阳。平阳守将乃于禁之孙于明，字昭远，性聪而懦，只有副将何庸骁勇绝伦。闻报汉兵犯郡，即与何庸商议战守之策。庸曰：“自古道水来土掩，兵来将敌，亟宜整兵出拒，勿使临城惊骇百姓。”于明从之，乃披挂绰刀，同何庸领兵一万出城。不上七里，于明命排下阵势以待，汉兵亦布成阵。三通鼓过，晋将何庸明盔明甲，手持铁槊，恃勇直出阵前，高声叫曰：“汝等既称汉臣，当知大礼，非比胡夷异类。我大朝免汝泾阳之戮，不思报答活命之恩，乃敢反行造逆，侵犯内地，自干宪典也！”张宾曰：“向者泾阳之和，盖欲养威以暂宽汝等之命，故不迫耳。今我聚集大兵五十万，良将三千员，粮储山积，战马如云，定要取吾汉家大业！你等若知时变，可速投降，不失封侯之位。少日抗违，枉送性命！”何庸听了大怒，拍马舞槊，径取张宾。王弥正待舞出，只见关防手挥大刀，飞马骤至，何庸挥槊抵住。二人一来一往，刀挥槊架，战了三十馀合，未分胜败。于明见何庸战关防不下，轮刀赶出助阵，关谨见了大怒，引刀横截而出，望背后追上，一刀把于明馘斩下马。何庸见明被杀，心中慌惧，拍马而走。关防接尾赶去，大喝一声，何庸急欲回头抵战，被防手起刀落，连头带项砍为两段。后人有诗一首赞关防、关谨刻斩二将云：<br><br>
　　难弟难兄勇更骁，于何二将霎时消。非天假此安邦守，怎得江山返汉朝。
 </p>
