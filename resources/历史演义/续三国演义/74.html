

<p> 　　却说成都王见长沙王之书及诸将之语，乃按住兵马，三日不去围城，思有退去之意。惟张方心中不肯相从，未及起发。东海王在朝，常阿附齐王，思幸用事，被成都、长沙攒谋害了齐王，常怀不平之意。及是见其两仇杀，正欲思毙长沙王以迎成都王，慢行己志。闻知成都等欲有退兵之心，密召心腹将何伦议曰：“二王起兵来此，长沙王势力将屈，亡在旦夕。反被其一封书辞说动，即欲退兵。若此，则齐王之冤无能得伸矣！”何伦曰：“殿下欲遂己意，必须留住二处之兵以为外势，方能去得长沙王。”参军刘洽闻知其谋，急入谏曰：“齐王之败，非是不忠，固当悯之。但以固位专权，董、葛等骄横倚势，致自误耳。今城中如此困极，长沙王尽忠不辍，岂可因私害公，而生异心也！”司马越不听，密遣人出城约合张方，言：“城中人民皆已怨变，旦暮便要出降，焉可退去。且功将垂成，而顿弃之，岂智者之所为？将军但再围数日，吾自着人开门，以迎大兵，诸公不劳用力而成功矣。”张方从其言，乃竟去见成都王告知，成都王犹豫不答。方乃密约石超、牵秀、和演共议曰：“我等以数万兵士之命、十馀万钱粮围困长沙，今将成功，而听彼一纸之书，即便退兵，又无功劳，怨积恨结，知是福也祸也！冤家只做一次，我等依不得长沙王之书、成都王之意，明日只管引兵围住，尽力攻打，看东海王如何行移。倘果献门，祸根可断矣，岂不善乎！”石超等曰：“将军之言是也。”乃即不待主命，率领兵士围住城门，竭力攻打。<br><br>
　　长沙王在外督兵守城，东海王在内召诸卫士分付曰：“今河间、成都二王悉力攻城者，非怪朝臣而怒都民也，乃恨长沙王独专国政，而忘二王伐齐之功也。今城中被围，人民相食，外无救援，怎能退彼！且张方一怒，而刘沉、张光二大郡之兵全部遭掳，不日吾等皆为所擒矣！何不今夜卿等助我先收长沙王，然后奏过惠帝，废出金墉城，则二王之兵不战自退，可以保全一城之命。何故同彼苦守，而甘饿死沟壑哉！”将士听说，皆念长沙王赤心辅国，忠正无讹，不应而散者三停之二，内有五百馀人不去。东海王恐事有泄，急命本部亲兵，合卫士共一千人，谓之曰：“诸君肯从我取富贵，皆在此夕，各宜用力！”乃潜至议事堂，将长沙王执住，令兵士监拘密室，入内奏帝曰：“今河间、成都二王，起兵犯阙，非敢有他意，但欲废长沙王不许执政耳。目今粮草已尽，外无救兵，人民饿死，军士饥疲，将为变矣！乞陛下下诏削长沙王之官，贬为庶人，以退二王之兵，则社稷方保无事。”惠帝曰：“长沙王忠而无过，岂可枉废！”越曰：“长沙王虽然无过，陛下岂可不舍一人之官职，而救满城之性命。军兵一入，玉石不分，陛下能保全乎！”惠帝犹豫不肯，东海王命军士喧噪廷闹，曰：“今若不从众请，变必不测矣！”惠帝乃只得勉强点首而叹曰：“今之事无得由朕矣！”东海王即便宣言曰：“圣上有旨，命贬长沙王为庶人，送往金墉城居住。”暗使何伦带兵悄悄押送而去。密通张方、石超涌抢入城，下诏安慰上官巳、王瑚等。诸将见外兵进入内，锋威不盛，皆诟东海王怀妒，相与私议，欲劫出长沙王为帅，以拒二王之兵。<br><br>
　　司马越窃闻众意，心中大惧，急与何伦共谋曰：“若一再劫出长沙王，成都无恙，我则被其害矣，将安处之？”伦曰：“急宜说激张方先往金墉城杀了长沙王，除了祸根，则好别行他计矣。”东海王大喜，即从其计，密遣人往说张方曰：“朝中诸将皆欲劫出长沙王，以拒杀汝等。若一遂众之谋，彼皆尽心协力而前，则胜败未可量也。你可火速提兵，径往金墉城除了祸囮，方免大害。”张方听言，即遣刁默、郅辅引兵二千赶到金墉，将长沙王擒住，即欲杀之。长沙王曰：“孤在朝中辅政，并不曾有恶及于藩王，骄傲朝臣，暴虐百姓，恣横矜大。今蒙圣旨令居金墉城，待他日事明理析，手足追悔，以别忠佞耳。且河间、成都皆吾骨肉，吾无纤毫罪恶，何致于死！若必欲杀吾，请面见二王，明声吾罪，然后引颈受刑，死甘瞑目。”众刀刽闻其言壮理正，不敢枉害。郅辅谓刁默曰：“若此杀彼，我得害忠之名矣，何以处之？”刁默曰：“捉虎容易放虎越难，既已擒绑亲王，吾等犯上之罪著矣，可以我等之命易彼之命乎？今但如此如此而行，则彼无怨矣。”乃将长沙王去其衣着，草衫绑系柱上，慰之曰：“受君命以国法不得不如此。殿下但聊宁耐一日，明日面君，必有恩例。臣适听所言，亦皆惕然，始知殿下之枉。”时直十月，天气甚寒。长沙王曰：“卿等既有怜忠之仁，且放我起来穿衣。过此一夜，倘得活命，吾必以恩报之也！”辅曰：“军校们可取殿下衣服来。”军校曰：“不知何人拿去了，寻觅不见矣。”刁默曰：“既无衣服，可讨火二盆，放于大王身边，聊敌寒气。待我来查究衣服。”军士乃以猛火三面炙之，长沙王不能动，身躯又胖，炙至二更，口干鼻燥，心下焦烦，不胜其苦。忍耐不住，乃叫军士讨水饮之。郅辅曰：“夜深无水，军中有凉酒，大王权饮几盏，待我令人去取水答应。”即将药烧酒与饮。长沙王口渴之甚，见凉酒连吃数盏，至天明无水，乃七孔流血而死，时年二十八岁。后司马颖亦二十八岁死，人皆以为天报之应。军士见长沙王枉死，尽皆伤感泪下。后晋史官干宝断曰：<br><br>
　　长沙王材力绝人，忠概迈俗。投弓掖门，落落挺壮夫之气；驰车魏阙，凛凛怀烈士之风。虽复阳九数屯，在三之情无夺。抚其遗节，终始可观。悲夫！为贼越所害。<br><br>
　　又赞曰：<br><br>
　　长沙奉国，始终靡慝。功亏一篑，奄惧谗贼。<br><br>
　　成都王既入京城，乃即招慰长沙王兵士，入朝面君，俯伏谢罪。惠帝慰谕已毕，乃谓成都王曰：“长沙王忠正无罪，废之已过，何该致死！”成都王亦叹惜曰：“此张方、郅辅之残忍，实司马越不仁之所使也！”乃命长沙王故将刘佑往金墉，以王礼收葬长沙王。成都王既定洛阳，乃命司马越为尚书令，协理庶事。将皇甫商、宋洪及羊玄之斩于东市，废皇后羊氏及太子司马覃。以石超为京营都督，分屯十二城门，凡殿中宿卫之士，己所忌者，尽行更去，分布亲党于朝。群士与将佐等劝成都王宜加九锡，颖欲从之，卢志谏曰：“夫九锡者，乃乱世旌奖有功臣宰之殊礼。今殿下乃皇室至亲，出入乘舆，节钺前导，服佩衮冕，礼备彝章，富贵已极。而九锡，臣不知其何为也！且前后各王加九锡者，曾不能有一个永享遐安、保全躯体者，而殿下岂不鉴之？为今之计，惟有谦退入邺，永守藩职，毋蹈汝南冏、义之辙可也。长沙之忠，谁不哀之，岂有无咎殿下者乎！”成都王怒其多言，叱之使退。卢志见成都王不听其言，虑祸将及，忧惧成病，三日点水不能入口。成都王甚加懊悔，即带卢志一同归邺医治，以朝事权托东海王与石超。东海王得委国政，惧无智士谋议，闻旧齐王掾孙惠逃隐在邺，使人请去。成都王因卢志病，亦欲寻其咨议，去召时已被取入洛矣。<br><br>
　　不说成都王在邺少人计议，且说张方辞成都王回关中，进见河间王，具言：“成都归邺，以石超在朝代事，我故回见大王复命。”河间王听说，乃遣人上表，言：“宜以成都王为太弟，诏入东宫，以卫政治，以壮国本。司马覃已废，且在冲幼，不宜再入。”惠帝勉受其奏，不行颁召。时朝中无柱石大臣，国政纷乱。石超以武夫将佐擅权僭侈，干预政事，不钦宪典，臣僚尽皆不平。又值成都王杀其所忌者数百人，皆忠谅无辜之辈，由是满朝之人皆恶其所为不道，咸思长沙王忠正，无不叹息。司马越知之，亦召心腹何伦议曰：“吾所以去长沙王者，借颖之势去其难者，而再去司马颖有过之异者。不意司马颙表彼为皇太弟，则天下半属于彼。而石超匹夫，如此在朝狂罔，我等是为其作鹰犬，而无称心之日矣。事将奈何？”伦曰：“若还患彼，宜于此时。趁其未入东宫，亟召长沙王旧将上官巳等商议，道与成都王使张方杀害长沙王之事，以他今为皇太子，倘一得嗣大位，汝等恐皆不为颖之所容，宜早图之。若得不怀私恨，从吾之语，即与合计攻杀石超。再立清河王为太子，大权岂不在于我王乎！”东海王大喜，即召上官巳、王瑚、成辅、逯苞、陈珍、刘佑等入内府，密议其事。陈珍等皆欲为长沙王报仇，攻超等以罢成都王太弟之议，乃即赞言曰：“大王若肯诛石超而复立皇后、太子，以正两宫，实千载一时之胜事也。吾等愿效犬马之劳，共除国贼。”东海王曰：“卿等肯助，以当速发。”何伦曰：“今邺城诸将分布于朝，非是石超一人，安可造次！则须以计去其牙爪，方能济事。且成都王势焰方炽，倘一不密，内外俱发，殿下将何为敌！”越以问于刘洽，洽曰：“皆非也。成都王谦退归邺，以殿下为尚书令，行朝中政事。彼虽位高职重，不过遥受其名。且皇太弟是河间王表举，非彼自擅也。皇后以父羊玄之党附长沙王而废，太子是齐王所立，彼心忌之，日后朝中自有公议。今石超倚势横肆，当以书达知成都王，令其以别将代领京兵，使召归邺，岂不两全其美乎？若无故以军攻杀石超，则又是与成都王结怨，致成仇杀，国家无宁日矣！”东海王曰：“此迂腐之言也！”陈珍、王瑚希其意，乃献计曰：“今朝中惟大王一人矣，何事不可为！当设一宴，先请郭勱、和演与董洪、郭嵩四人杀之，除其羽翼，然后攻杀石超。超以一匹武夫横行殿陛，朝臣谁不嗔怒！今因人情举事，但奋臂一呼，尽皆左袒矣，斩石超者岂王一人乎！待除此贼，然后复立皇后、太子。奏帝下诏，数成都王伐君害忠、杀兄废后、勒立太弟之罪，奉驾亲征，围住邺城，一鼓可下矣！成都王去彼五人，其势便弱，急宜行之。”东海王曰：“一人可以计除，四贼皆亦勇士，焉言卒谋。”王瑚等曰：“大王只顾修书备酒去请，都在小将二人身上。”东海王大喜，即使去请和、董、二郭，言：“我王特请四位将军与石殿帅，共议机密，欲请成都王入朝，以继大位。”四人只道是真，忻然即至。东海王曰：“今孤特请将军等小酌一叙，明日烦一位径到邺，请皇太弟来接天位，则君等皆开国元勋矣！”四人称谢。忽见使者走到，回言石超将军朝中有事，明日自来相拜。东海王即与四人共饮，只何伦、宋胄二人陪饮。未及十巡，王瑚、陈珍、上官巳、成辅、董拱、刘佑六将带兵涌出，与何、宋二人两两捉一个，即时斩之。遂下令与三卫六军，言：“朝廷道石超假虎张威，欺侮君臣，奉圣旨收监问罪。汝等当从诏命，为国效力，各有封赏。”三卫兵士听言，皆恶石超杀害其父兄子弟，尽欲报仇，齐声应诺，皆执械前驱。早有人报知石超，言：“东海王已害和、董等，今带兵来，收汝问罪，即便到也。”石超听报大惊，乃越墙望僻径而走。东海王军兵将集，人报石超单身已逃出城去了。<br><br>
　　东海王恐成都王兴兵问罪，朝中无主，乃矫帝命会集文武百僚，复立皇后并清河王覃为太子。纠众上本，劾司马颖：“逼帝围洛，废后杀兄，大无臣礼；勾结河间，请为太弟，明思夺位，不轨之心，灼见灼知。乞陛下请太子监国，亲率六军，以长沙王忠将上官巳等为前臣，臣等保驾，直至邺城，擒颖并石超问罪，以正国法。否则超逃回邺，不日张方等将复骚扰京邑也。”帝曰：“颖退归藩，恐无此意。石超以不能服众而逃，皇弟不宜造次。前日长沙王之忠义，亦被汝误也。”东海王见帝所言，有疑言谋害之意，料其不从，乃矫诏以陈珍、上官巳为前部先锋，王瑚、逯苞为左军，成辅、宋胄为右军，何伦、刘佑为护卫，宋淇、董拱等皆随军听调。强扶惠帝上鸾舆，众官员皆不敢从，惟侍中稽绍一人随帝。将起，有友人秦准密止绍曰：“人无过而伐之，谓之忿兵，忿则必败。此去征邺城，安危未测，胜败难必。君家一人欲往，自度有家藏佳马乎！”绍正色曰：“臣子扈从乘舆，死生以之，纵有佳马，将何之乎！”言讫而起。东海王统领长沙旧部并京卫兵马，共计十万，至安阳下寨，遣使持诏责数成都王之罪。却值石超自洛阳逃回，具言：“东海王暗地谋害郭、董四人，合兵攻我，我料难敌，故此越墙私走。彼今奉驾亲征，随后就到。”成都王听言大怒曰：“泼贼如此无礼！吾当率兵擒此无义之徒，以伸长沙王之恨。”道犹未了，君诏早到。使臣当面宣读，数其恶罪：“两番兵逼洛阳，害杀齐王、长沙，尽除手足，请为太弟，欺罔太甚。又废太子、皇后，思图帝位。今以司马越为掌兵总帅，上官巳、陈珍为先锋，御驾亲征，大兵十万，已在安阳。可速捉拿石超，自来谢罪，免加诛戮，以全亲亲。”成都王听旨大惊，急召众将议曰：“长沙王是彼暗说张方害死，围洛阳是他不教张方收兵，今独坐罪于我，奉驾亲征，此是思欲去吾，而擅权篡位也！使命至此宣召，若去辨明，必遭越贼所害；不去辨明，又涉违忤朝廷，必致加兵挑战。战则又恐兵势不及，已失数将。卿等有何高见？”时东安王司马繇闲居在邺，其侄瑯琊王司马睿有兵二万，征汉回兵，与叔共处未去。见成都王问众，恐众将要引兵抗战，即先上言劝曰：“我国家皆因骨肉自残，致弱根本，寇盗四发，遂使兵戈不息，万民涂炭。今既天子自来，宜当释甲，缟素出迎。岂可以兄弟君臣，自相仇杀乎！我既尽为臣之礼，天子又岂不以礼相待手足乎？”成都王不答。石超曰：“王言固是，于势有所不可。前日长沙王之死，何曾得由帝命？今既道是驾亲征邺，焉可自投罗网！”东安王又曰：“此是张方背后所为耳。”长史崔旷曰：“殿下者为宗社亲亲之义，建此大议也。只恐东海王心中不仁，复有张方之使，那时进退难矣！”牵秀曰：“长史之言是也。若依东安王之劝，则是将身投笼，任其絷缚矣。倘一时变生，囚遣金墉，欲为东海扫门之卒不能矣，焉知其不加害乎！今邺城坚固，有兵可守，东海王所将长沙之士，仓卒归附，未卜必胜。当与一决雌雄，安得束手待毙！战如不胜，则当闭城而守，求救河间王，共抗不义，何可从诏之诳耶！”成都王从其议，即请东安王为助。繇不从，以正道切责成都王，成都王乃杀繇而夺其兵。瑯琊王司马睿惧害，独与王导、潘仁、伏尚逃出，欲奔告帝而去。司马颖乃命石超、赵让为前军，王彦、李毅为左军，陈眕、王斌为右军，牵秀、陈昭为后军，公师藩、和淳为救应使，引兵八万，出黎阳津以拒东海王之兵。晋之史官见司马氏皆因自相屠戮以致败亡有断，断八王曰：<br><br>
　　晋自惠皇失政，难起萧墙，骨肉相残，黎元涂炭。胡尘警而天地闭，戎马振而宫庙隳。攴属肇其祸端，膻羯乘其衅隙。悲夫！《诗》之所谓“谁生厉阶，至今为梗”，其八王自相残害之谓欤！
 </p>
