

<p> 　　再分头绪叙说。徐光闻宣于卦卜玄妙，请至其家，乃与谈论古今兴废之事，靡不透彻。二人又讲究历数，悉皆契合，心知非凡，乃连马、魏等俱延到家，结纳供给。家人怪而讶之，光曰：“此非汝辈所能知者。详观数子，皆有将相之材，异日必然发迹，故与相结。吾知晋朝世事纷更，中原不久将乱，北地当有兴者，吾侪佐之，斯辈其先着鞭矣。欲昌吾门，匪由此乎？”众咸哂其为迂，光待之愈厚。一日，听得人言羌中作乱，官府行文募招英勇，乃回家密与其子言曰：“吾门客友在此许久，并不见吐露实迹，看其行藏，必是汉之亡臣，吾当试往探而问之。”乃出语宣于等，因绐之曰：“今有氐羌前部齐万年与北部郝元度等一同造反，文书到此，令本郡太守集兵前往秦州救应。兄等有此文武之才，何不一出，以图进取，不胜于老困林泉乎？”宣于笑而不答。光亦不诘，点首而去。宣于听罢，遂与魏、马等同到郊外僻静之处，共论其事。马宁曰：“天下同名同姓者多，但恐不是他们，须要探访的实，方可去投。”宣于曰：“以吾度之，料是他也。永龄素有胆略，故此见中州皆属于晋，揆难报复，逃入羌中，思起事耳。今称前部者，羌中见他勇猛，擢为前部也。此必万年借兵复仇，羌中感念先帝，并吾祖丞相德泽，故相从共反。但不曾闻得有刘、关、张之人在内，是以疑耳！”胡延晏曰：“今初起手，人必以羌寇呼之，故此只以万年一人出名，其他未屑言也。”正在讲辩，忽有一人头蒙毡笠，俯首行至面前，众急禁声，思欲回避，其人叫曰：“魏大官与马大郎在此所言何事？吾在背后暗处听之久矣。”众人见说，吃了一惊，面皆失色，自思此等他乡异地，有甚人知我跟由，叫出本姓来？只得向前相见。仔细抬头认看，原来是廖化幼子廖全是也。众皆回喜，叙礼动问曰：“你今数载在于何处，怎的如此黑瘦，出起长须？若不是先叫我等，却也认你不真矣。”全曰：“我与刘皇子、杨大叔等一同避乱出川，至安定地方，寄下家眷，留杨元化等三人守护。我等五人历尽苦楚，直到羌中北部帅郝元度处相投。一日出猎，齐永龄射落飞鸿三个，又一箭射下三只天鹅，拳打猛虎，救了元度。元度乃请东西二部副帅共议授任，凑遇一个马兰是马孟起之枝，一个卢水亦是蜀将子孙，改姓在此，未曾言实，以是各相契合。任刘皇子为前部总帅，永龄为慕义将军，我等俱立名号，迁地柳林川，招军买马。命吾寻觅诸公子，往彼共议。自从出川以后，无日不在长途奔走，餐风宿水，受饿耽饥，得无黑而且瘦乎？”众皆叹而慰之。全曰：“昨者安定家眷已曾起身去矣，可急收拾前往。北部既反，恐难在外容隐矣。我们还要再去寻关、张、黄、赵众人消息，方才归营。”宣于曰：“亦不须去寻他们，以劳跋涉矣。今既万年起兵，文书遍行，榜文远挂，到处皆知，他也自会去了，我等亦在商议起身矣。你们来得甚好。”遂亦将落魄数年苦楚并改名之由讲了一遍，长太息曰：“祖父位极人臣，任兼将相，岂知反为流落致此也。”廖全曰：“人离乡贱，自然之理，譬如谕瓜，今乃苦尽甘来之时，宜即去会故旧，不枉避仇之心、复耻之志可也。”宣于等收拾行囊，入内辞谢普明。未及开言，徐光先谓众曰：“公等喜色匆匆，将有远行，且不必忙，容某备酌一饯，起马未迟。”宣于曰：“何得此言？”光曰：“公休瞒我，身虽未行，神已驰矣，吾固知之。昨劝公等进取者，正为此也，特相试之意耳！齐万年造反，主之者故汉蜀主之属也。异日立业，仆当聊佐一臂之力，共冀太平，不敢诬耶。”宣于等惊伏，咸曰：“公之高明，诚所谓普照万里者，敢少瞒乎？”光乃命出酒馔相款，尽欢而别。光又将马匹送与众人，径望泾阳路到秦州而去。<br><br>
　　一路有廖全惯熟，不费寻觅，数日间走到泾阳界内。百姓逃避者纷纷载道。廖全问其故，土人答曰：“羌兵作乱，夺了秦州，杀死守将，如今又在此处攻打泾阳，前去五十馀里，便是羌胡营寨，客官自宜谨慎，往他途以避其患，毋致受恐，吾等皆逃避往梁州去的。”言讫分散。宣于曰：“既是如此，只须径到万年营中，毋往金城界外去也。”乃命廖全一人先行，馀皆在后。不半日之间，早到大寨。全乃下马，直至辕门之下。守营军士扯住欲绑之，廖全曰：“我乃柳林川总帅差来报军情机密的，可引我入见才是。既到辕门，何须捉拿？烦为通报，言有廖全、诸葛宣于与魏家兄弟来此。”内有羌中旧卒，听见说是廖全，急叫众曰：“若然如此，乃是我前部行兵总管，可速报知。”于是入禀万年。万年听说，亲出接众，进入后帐。叙礼已毕，宣于慰劳万年，赐与同坐。茶罢，各言数载衷曲，且悲且喜。宴讫，万年留廖全于军中，差人送宣于等往柳林川相会而去，不在话下。<br><br>
　　再说刘渊自齐万年、刘灵起兵之后，得报下县望风归顺，心中甚悦。一面使人去探郝、马、卢三部，约其举事，一面操演新集之兵，准备接应。方出教场，哨子报道，正东上有一彪人马，尘头滚滚，来得甚紧。刘伯根慌忙整兵伺候，立马横刀而看。将近至寨，各皆下马，仔细认之，乃是乔晞送张宾、黄、赵一班故旧来到。刘伯根滚鞍下马，向前相迎，携手入营，各叙寒暄，礼毕坐定，共诉当初暌违分散之事，俱各洒泪。渊命整酒洗尘，未及献酬，小校进禀，言营外齐先锋送有诸葛宣于五人来到此间，未敢擅放。刘渊听说，亲同诸人跑出，接入相叙。排列坐次，各皆推让，久而不定。新来羌将乔晞进前曰：“某本后进，不当冒僭。今见诸君谦逊无已，有一句擅罔之言，斗胆道上。主帅何不照依旧时昭烈先帝所品定官级之次坐之，庶几稍有等杀，不亦可乎？”魏晏曰：“乔将军此言甚是公论。”宣于曰：“不然。即今逃难而出，又是一番世界，不比在朝之时。还当论齿，始见一家和睦。”刘渊曰：“再无异贰之辞矣。昔丞相功德盖世，吾先帝以父事之，众必不肯欺罔先朝丞相，还是修之先请，关一、张二、赵三、黄四、魏五、王六，不得再推。”于是位于其先者序爵，其次者序齿。命刘和代父把盏，先劝宣于，次劝张宾，二人接盏出席曰：“小殿下且慢上酒，待我等先贺得胜之喜，然后坐席。”刘渊曰：“喜莫喜于故人相会，馀有何贺？”张宾曰：“刘子通军循下县，望风降附，齐永龄旗指雄关，兵不血刃，中兴之基已兆采矣，敢不称贺？”渊曰：“刘灵有报到此，万年尚未也。”宣于曰：“齐永龄刻诛三将，夺取秦州，刘子通在城镇守，大兵已到泾阳，尤宜称贺。”刘渊听言，大喜曰：“可各上酒，齐饮一杯，愿得共成大业，同享富贵。”饮讫，齐道万岁。刘渊又曰：“齐万年既斩将夺城，何不报捷，待吾行赏？”宣于曰：“他已差人赍户口图籍特来报捷，刘子通探得夏侯骏欲起大兵来报仇恨，故留使者少停数日，打听的实，好来计议兵粮接应，故此我等先到，料亦只在早晚间也。”渊曰：“既然如此，且自吃酒，明日议发兵粮接应便是。”于是各皆欢饮。将至半酣，诸葛宣于忽然泪下而言曰：“初吾年才弱冠，闻知魏兵欲袭西川，钟会与姜伯约相拒于剑关，邓艾独以二万之兵趋阴陵险道而吾祖父皆被所斩者，兵将无能故耳！吾心亦欲纠集各家功臣并在家坐闲勋旧，先杀谯周、黄皓，然后约合姜伯约，与之背城一战，以尽我等忠义之心，邓艾未必即能胜我，国家岂至卒破乎？何期众人皆走出城，各自溃散。我见马宁回话，抚心恸哭，及后后主出降，知姜伯约举兵归会，会必与邓艾构隙，吾故勉留三魏，思助伯约共图钟、邓，得遂复国之愿未定也。谁知天不从人，邓艾父子已斩，卫瓘被吾说动，钟会在伯约掌中矣，不想会兵作乱，伯约病心，悉死混中，胡天之不祚汉耶？以此亦与魏家兄弟走出成都。后至梁州，被盘诘不过，乃议改名易姓，免致人猜，故伯宁昆仲弃去魏字，为仇国之姓，心所不欲也。因入胡地，即以胡字为氏，又从乃祖延字之讳，使不忘祖，今唤胡延晏兄弟也。我便不言其姓，只名宣于，始得安然无事，以卖卜打猎为生，聚得资本万馀。彼时又有高士徐光延吾讲议，即于其家隐居数载。今知下落，特此星夜前来。”刘渊看魏家兄弟笑曰：“古言习俗之能移人，信不诬也，你今改为胡姓，俨然就像胡人一类矣。依我之意，不可以华人而认为胡。且吾前又梦见呼延氏辅吾飞上万仞高山，今就改做呼延氏，换去胡字，反又美也。”众皆称善。张宾亦将前后被盗、关上被捉之事告说一遍，宣于曰：“我虽受苦，不曾有此多故。”刘渊曰：“据汝所言，这班兄弟胆都惊破了，把大碗来，每人多吃几碗，壮一壮胆，日后好上阵厮杀，不致惧怕。”一席大笑，直至夜深而散。正是：天教北塞汉营内添几个英雄将相，中原晋室失却两个懦弱君王。世有兴亡，事多反复，理势之然。后人有诗赞刘渊之有馀福、众人之有贞忠云：<br><br>
　　怀恨诸雄出故川，投身羌土欲翻愆。咸衔豫子心图赵，各抱留侯志报冤。<br><br>
　　纬地已生张孟氏，经天先自脱刘渊。威声震裂三秦地，更有弥灵齐万年。<br><br>
　　又有诗一首赞众人能复汉业云：<br><br>
　　蜀遭魏袭走离川，避入羌中冀报冤。群雄破阵如摧雾，众将攻城似卷烟。<br><br>
　　设策张姜仇胆落，运筹诸葛敌心寒。直教梁赵诸王惧，请命求和割左贤。<br><br>
　　词归一集，话分两头。不说刘、张聚会，计议接应齐万年之事，再题蜀中汲桑与故主赵染、张宾等在郭胡家居住，闻知晋朝篡魏，差王祥之孙王衍为行人，抚慰各处，河北、河西镇守之官加敕赐职，威权同天子亲临，搜求不附，先斩后奏。人将此言报与郭胡曰：“今王太尉自任行人之职，巡察边郡，但有家中容留异乡来历不明之人者，定行抄徙。我见公家犯此，特来报知。”以是郭胡与其少子郭敬商议，打发蜀众往关外避之。宾等辞去，至黑莽坡被夔安等冲散，汲桑乘暗负小主赵勒窃逃，遂失众夥。行转河西，数日并无容身之处。一日行至荏平，见所大宅院，前往投宿，众拒不纳，家主名师欢亲出，看桑、勒二人雄伟俊秀，乃唤其入内，问曰：“你是何方人氏，因何至此？”汲桑对曰：“某本张掖人，此儿乃宦家子弟，其父与吾同本贸易，不幸遭疫而亡，吾今挈彼回乡，途中被强梁所夺，故来相投，伏乞垂悯。”欢曰：“然则你是为商的，到吾家中能会做些甚么勾当？”桑曰：“久历风霜苦楚，佣工粗细皆可，亦晓射猎。”欢听说，留住于家。居数日，见桑有力量可托，乃唤谓曰：“此小子不会做甚，送到城里吾儿书馆中去相伴读书，汝则同吾出入，必无轻慢。”汲桑称谢。次日，自送赵勒入城，正值郡官跟随王衍出外，师欢在前，见头踏至，急躲于道右僻处，汲桑与赵勒行左畔，无处可藏，乃避立道旁。王衍见汲桑状如熊虎，赵勒儿又神貌俱奇，熟看良久，又回头觑其行动迅捷，急命左右唤问姓名。桑负勒走去，寻之不见。衍谓众官曰：“适间道上那个汉子，携彼稚子，雄而且异，睹其衣冠行径，似吾华人，鉴貌察色，大类胡族，恐他日乱吾晋家天下者，此之徒也。”即转回城，传令捕拿。汲桑觉之，另出北门而走，追者不能及。桑不敢回师欢处去，一路重复问到郭胡家中投奔。郭敬见勒又至，十分欢喜，请出父亲郭胡。胡唤桑入，问曰：“你与赵大郎等同去，何又与四舍独至？”桑将被盗赶散之故告诉一遍，胡甚悯之。郭敬曰：“今后且只在此，与我共做人家也罢。”居无何，王行人出榜，连门挨问，捉拿一大汉并一小厮，甚是紧急。郭敬乃匿二人于内室，不许外人相见。次后有一亲朋名沐延探知其实，强逼郭胡献出官府请赏，胡不从，入内，谓汲桑曰：“本欲相留在此，奈何官司构募甚急，外人背语纷纷，第恐你我皆遭其害，今可急从后门遁去，以图再会，毋致被获不便。”即命郭敬将钱二串，助为路费。汲桑拜谢流涕，往北而去。行过旬日，途中食用甚贵，百文不能饱，盘缠用尽，行至日晚，并无人烟形迹。将及近更，忽然听得数声犬吠，赵勒儿曰：“前面山犬汪汪，必有人家。我和你饥饿已极，且去买些面飰吃吃，又作道理。”桑从之，纵步而往，却是一所古庙，并无别屋。二人亦只得入内，拜告曰：“某乃亡蜀忠良，逃避至此，迷失路途，无处可投，特到神堂借寓一宵，惟愿阴中保佑，明早寻见故主。不然，我今身无盘缠，小主儿途中必然受饿，是桑之罪也。”祷讫，往神背后寻觅歇息。忽见旧门一扇，横于地上，桑乃移于侧畔，掩上庙门，抱勒而卧。至天明，将欲出庙往人家觅食，忽然间赵勒儿腹中搅痛，按之不住，冷汗津津，面皆改色。桑急拜神求护，亦略无定，只得抱于膝上揉而摩之，一时不能少住。汲桑惊惶失措。顷而日光入庙，抱于门外日下揉之，须臾汗出，痛止神定。桑曰：“此是感冒幽阴之气故也，我与你急忙离去。”勒曰：“我已饿伤矣，有甚的把些我吃，方好走路。”桑曰：“亦要前面去买，这里那有见成的？”于是觅路而出。行不百步，忽有晋兵数百，各持棍棒弓箭，觌面闯来，桑急抱勒奔转庙边藏之，已被看见。晋兵疑其有财，分投寻捕，正欲至桑躲处，忽有大鹿四五十个，作二三阵望道旁驰突而出，晋军见鹿望东南而走，呼众挽弓赶捕，各人争前射鹿，遂弃汲桑。桑见众军去远，复抱勒出。将行，偶见一老丈，手持一筐、香一握，内有饭一盂、肉一刀、酒一壶，从容行至，谓汲桑曰：“壮士慢去，待吾献过神灵，请吃酒饭而去。食此福物，令人能致福庆，慎毋见却。”桑、勒甚喜，坐于庙旁待之。俄而老丈持酒饭出，尽劝二人吃之，谓曰：“吾见汝抱此小子，必是逃难之人，故留壮士将斯粗粝聊充一时之饥，望勿见嫌。”桑谦谢再四，乃以酒饭先进于勒，而后自吃。老人曰：“君义士也，失敬多矣。”桑见其任侠过甚，观其形貌，苍颜古色，鹤发仙标，拜问乡贯姓名，老人曰：“吾修真道者，名通玄子，久忘姓名，颇知风鉴，适见二君有难，故亟来此相援，特以符使驱假鹿一群，赚散晋兵，解此一厄，今后可以无凶险矣。这小郎君，鱼龙起于发际，伏犀贯于囟门，上四九即当大贵，今迩尚在阳九数中，宜往西北而行，可逢旺，获免游军之扰。”桑与勒儿一齐下拜，谢曰：“小主果如公言，弗敢忘德，当重投报，乞示居上，以便书绅，使小子知所趋酬也。”老者曰：“吾实不敢望谢，君必欲问，吾家堂柱上有一联句，请君识之，乃汉时所署的：‘护国功勋大，齐民德泽深。’此即老夫之居也。”又谓二人曰：“吾适为君详了一数，汝二人可记此言：壬申年苟道将可避，甲戌岁王彭祖可图。”桑正欲问，忽听得隐隐鼓角之声渐响，老人遥指曰：“晋军又至矣。”汲桑回头凝望，忽失老人所在。桑曰：“此必庙中神灵所使，当往谢之。”转至庙中，见堂柱上有联刊刻于版，久而蒙暗，仔细认之，乃老者所云之联也。二人撮土为香祷谢，整炉间，忽于下移出铜钱一串，桑曰：“莫非神人赐作路费，以周困乏者？不然，今早拜时，尚未之见，果何来也？本不当妄取，其默有意存焉。”因而祝曰：“荷蒙大神赐食赐钱，恩庇甚矣，亟未能报，他日若得寸进，愿以金装酬之。”祷毕，携钱出庙，径望西北而行。自此常闻空中有鼓角之声，若迎送状，途中并无惊恐，亦不觉饥饿，虽日一餐，恬如也。历几跋涉，出了雁门，转至上党、武乡郡地方。时盘缠用尽，天色将晚，不见程镇，无可奈何。汲桑叹曰：“在家不念在家好，出路方知出路难。历此穷途，无日早晚不忧不虑，何时能得出头乎？”勒曰：“今到此，是亦命也，数也。不须嗟叹，且自趱行前去，倘看人家旅店，寻觅歇息，又作道理。”于是向前疾进，才百馀步，转一山坡，见林木森森，鸦雀喧噪，交交聒耳。桑曰：“此处必有人家也。”乃趋而往视之，果然一大宅院，高楼广厦，门第重重，墙垣叠叠，周回数百步，两邻犬声相接。门额上挂着一扁，写着“中朝阀阅”四字。汲桑看了一会，见无人出，与赵勒权于阶前少坐憩息。忽见一人走来，将欲关门，汲桑连忙起身，那人见此大汉，吃了一惊，急问曰：“你欲做贼也？”桑曰：“你不看，难道带个小厮来做贼的理？我是借歇的客人，央烦方便一二。”那人不答，径自进去。须臾，二使者持灯而出，见一老者苍髯素服，头戴大帽，亲至门边问曰：“汉子是何方人氏，因甚暮夜至此？”桑思彼是中朝之扁，亦须报是中朝之人，他念乡曲，定然留我，乃对曰：“吾是魏人，姓汲名桑字民德，乃汉汲长孺之派，因客边方，遭乱丧本，来至此间，天色昏晚，因为地理生疏，无处可投，特来廊下借宿一宵，明早就去。”从人曰：“老总领，我看此人身长丈馀，气象虓狠，非是善人，乃背义窃逃之徒，不要理他。”桑曰：“大官休得错看了人！我非不良之辈，只因此子之父与吾结交，彼今遭难，故抱之以存其后，甘受辛苦，欲全友道，岂窃逃者耶？”老者曰：“不要听他。我家空屋尽多，可以歇得，但不知你曾买饭吃不曾？”桑曰：“今早吃饭，走二百馀里，并无买饭之处，尚未得食，且待明早，又作计较。”老者分付二人去取饭来与桑、勒充饥，引入侧屋之中，问曰：“我是中州来的，见你说是魏人，即乃乡曲故旧。看你这一表身躯，不像个落泊之相，为何狼狈至此？又可惜这个小官儿，跟着你们受饿，今欲何往？有甚倚望否？”桑曰：“我二人离乡久远，家业已失，亦无所望，且又身无盘费，今到斯际，出于无计，只得寸步行将去，从天发付来矣。”后人见汲桑道此言语，有诗叹曰：<br><br>
　　否泰穷通总自天，时艰到处遇迍邅。汲桑固有千军勇，未济焉能猛着鞭。
 </p>
