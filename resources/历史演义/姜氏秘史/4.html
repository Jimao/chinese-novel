　　壬午四年春正月甲申朔，都指挥葛进帅兵渡滹沱河，遇靖难兵，战不利，奔还真定。<br><br>　　丙申，省杭州府昌化县丞、簿各一人。<br><br>　　增置仁和、海宁二县主簿各一人。<br><br>　　丁酉，增设各卫经历知事一人，理刑。　　置锦衣卫经历，优给武学，设教授一人，启中等十斋训导各二人。<br><br>　　革柳州永昌县税课局。<br><br>　　置西安府同官县金锁送巡检司。<br><br>　　靖难兵拔兖州府邹县。　　戊戌，靖难兵拔东平州，通判郑华死之。<br><br>　　郑华者，台州临海人，洪武丙子贡士，丁丑进士。官行人，谪东平州判，将赴任，闻靖难兵至，时乡人赵次进丞无锡，华以妻托之，驰至东平，力疾战死。<br><br>　　庚子，靖难兵克汶上县，遂攻济阳县，庠生高贤宁以书谏。<br><br>　　城陷，教谕王省死之。<br><br>　　王省，字子职，吉水人。洪武壬子领乡荐，明年诏免会试，命吏部次第擢用之。省以亲老乞归养，复以文学应征。高庙亲试称旨，例当殊擢，自称才薄学疏，亲老乞便，遂授浮深教谕。<br><br>　　寻丁外艰，赴，改睢阳。八年，改济阳。靖难兵至济阳，省为游军所获，从容引譬，辞义慷慨，众舍之。省乃升明伦堂，召诸生谓曰：“若等如此，当如何名？明伦堂今日且都不说，只说君臣之义一节如何？”遂大哭，诸生亦哭，遂以头触堂柱而死。后有司立祠学宫院祀之。<br><br>　　高贤宁者，济阳人，建文中国子生。文庙兵至济南，城未下，以箭书射城中，使亟降。时贤宁适在城中，乃作《周公辅成王论》射城外，请罢兵。未几城下，贤宁被执，文皇帝曰：“此作论秀才耶，好人也！”欲官之，固辞。其友纪纲劝令就职，贤宁曰：“君是学校弃才。我食禀有年，不可也。”纲言于上，全其志而遣之。后卒，年九十有七。弃才云者，以纲被黜庠生也。<br><br>　　癸卯，革荆州府松滋县、襄阳府谷城县、兖州府鱼台县、福州府连江县四税课司。<br><br>　　丙午，增设金华、兰溪二县主簿各一人。<br><br>　　丁未，革保定府神州、辰州府溆浦县、彰德府武安县、凤翔府宝鸡县、太原府宁乡县、平阳府浮水县、叙州府高县、西安府耀州。<br><br>　　庚戌，靖难兵攻沛县，守备指挥王显迎降，知县颜环、主簿唐子清、典史黄谦皆死之。<br><br>　　环，字伯玮，以字行，吉安庐陵人，唐鲁公之后，以贤良征授徐州沛县知县。文庙举兵靖难，所过郡县皆归附，环独以死守会。曹国公李景隆出师，驻于德州，环率淮北民给军饷，措画有方，未尝缺乏。辛巳六月，靖难师直捣济宁，过沛，沛民窜匿，环招来之。九月，设沛丰军民指挥司，集民壮五千人筑堡备御，寻调三千益前军。壬午正月，靖难师驻沙河，二十二日攻沛。环遣县丞胡先诣徐州告急，而度不能支，顶送其子有为使归，且告之曰：“当还家白太太，子职勿克尽矣！”题察院壁曰：“太守诸公鉴此情，只因国难未能平。丹心不改人臣节，青史谁书县尹名。一木岂能支大厦，三军空拟筑长城。<br><br>　　吾徒虽死终无憾，望采民谣达圣明。”夜二鼓，师入东门，指挥王显迎降，环冠带升堂，南面拜，大哭曰：“臣无以报国矣！”乃自经死，时年五十。其子不忍去父，复还，已死矣，遂自刎以从。俄擒主簿唐子清、典史黄谦至，亦死之。县丞胡先收环父子尸，葬南关，题曰“颜公墓”。正统初，监察御史彭最巡邑，询诸户部主事致仕孟式，得其葬处，令有司起坟，立祠祀之。　　靖难兵入萧县，知县郑恕死之。<br><br>　　郑恕，台州仙居人，由训导举升直隶徐州萧县知县。靖难师至，力拒焉，被擒，死时年五十六。二女当配，亦死之，子濂、湜、侄皆从坐。恕之戮也，在壬午八月十七日云。仙居建祠祀恕及其二女，春秋祭之。<br><br>　　癸丑，革东昌府临清县临清闸。<br><br>　　靖难兵次徐州，城守不下。　　置四川英武前卫。<br><br>　　何福、陈晖、平安帅师追靖难兵，次于济宁，盛庸次于淮河。<br><br>　　刑部尚书侯泰督运通济宁。<br><br>　　泰，字顺怀，南和人，累官刑部尚书。靖难师起，泰主抗御之策。壬午二月，运粮至济宁诸郡。五月复运粮至淮安，京师已告急。六月赴京，行至高邮，被执，七月十二日就戮。弟敬祖、子巳寻坐死。<br><br>　　苏州府知府姚善以郡兵入卫京师。<br><br>　　善，字克一，湖广安陆州人。初姓李，后复今姓，居鱼宝。<br><br>　　为人志行纯笃，学识高远。为书生时，遍读书，所曰“待旦轩”<br><br>　　，会稽唐之淳为之铭。善工诗，与唐相唱和。洪武中，由乡举历祁门丞，同知庐州、重庆，所至有能声。三十年，擢同知苏州。初，上以吴民薰染夷俗，僭靡违法，明法以齐之，嚣者或更籍，持短长，贼谲蜂起，号难理。善洞达政体，周悉人情，张弛宽密，各协事宜。每数造诸郡贤哲，考治道，商界民生休戚，俗尚淳漓，以期消息自革。由是吏民颇尚礼义，转称大治，为列郡最。隐士王宾独居陋巷，善往候见，舍车躬诣门。宾问为谁，应曰：“姚善。”乃开门延语，及宾报谒面府门，再拜而去。善自邀还，辞曰：“非公事不敢入也。”又将候韩奕，避入太湖，善叹曰：“韩先生可谓名可得闻，画不可得而见也。<br><br>　　”己卯，靖难师起，善画策勤王，与有劳焉。壬午，京师平，时黄子澄朝廷索之急，避于善所，约与航海。善曰：“在公则可，在善则不可。善守土之臣，当与城存亡。”子澄去，竟仗节而死。其见危致命，节义可称云。长子节发戍贺千户所，幼子继儿苏州随母给配，保儿、顶儿送工部习匠。善以壬午六月二十一日逮问，七月十一日就戮，时年四十三。又考之《太宗实录》，云燕师日迫，建文与方孝孺用汉破七国之策，贬齐、黄于外。善言于朝曰：“有文武才略可以扶颠济危者，反置之散地不用。今事狼狈，须急召之。”询其姓名，不对；再三询之，则曰：“于今人才岂有过于黄太卿哉！”遂复召二人，不至。则是善尝在朝也，然其详不可考矣。正德丙子，巡抚都御史秦金祀之乡贤祠。<br><br>　　二月丙寅朔。<br><br>　　己未，增置苏州府推官一人。<br><br>　　丙寅，论征伐功，榜于德州，升赏有差。<br><br>　　云南左卫副千户关庆升楚雄卫指挥使。<br><br>　　辛未，改琼州府宁远县藤桥巡检司为临川巡检司。<br><br>　　癸酉，革沔阳景陵县僧会司。　　甲戌，革凤阳府太和县、延安府宜君县、巩昌府宁远县、太原府崞县、潼川州安岳县四税课司。<br><br>　　乙亥，改田州府向武县、都康州直隶广西布政司，革武林县，以其地附富劳县，改隶向武州。<br><br>　　丙子，改福州府古田县谷口巡检司为水口巡检司。<br><br>　　丁丑，革邵武府泰宁县道会同。<br><br>　　己卯，省楚雄府税课司副使一人。<br><br>　　更定品级阶勋。<br><br>　　尚书为特进资政上卿，侍中资政卿，侍郎资政亚卿，郎中资政中大夫，员外赞政大夫，给事中嘉正中士。<br><br>　　三月甲申朔。　　丙戌，革广平府广平县、真定府赵州二税课司局。　　靖难兵自徐州趋宿州。　　丁亥，革武昌嘉鱼县、辰州府辰溪县，济南府齐河、长清、肥城、新城、新泰，莱芜六县，兖州府巨野、东阿二县，肇庆府阳江县，凡十一税课局。　　丁酉，右副总兵都督平安帅师次淝河，击败靖难兵，复战不利。时安部下胡骑指挥火耳灰素骁勇，及北兵败，持弰直趋文庙，不敢有加，欲执之，北兵童信引兵射之，蹶其马，遂降。<br><br>　　而复与安战，安败绩。<br><br>　　丙午，改九江府德化县龙开河镇巡检司为瑞昌县白石巡检司。<br><br>　　增设西安府税课司副使一人。<br><br>　　改封辽王于荆州府，遂之国。<br><br>　　辽东都指挥帅兵围蓟州，指挥李广以城降，指挥孙通拒之。<br><br>　　北平都指挥陈贤以靖难兵来救，诸军退送，移师围保定，不克。<br><br>　　遣监察御史鲁凤诏使靖难兵。　　靖难兵日迫，朝廷议遣使致书罢兵，无敢行者。风韶独请，至军前不纳，凤韶取竹通节入书，鼓风达之，亦不报，既而归第。凤韶，江西庐陵人。　　四月甲寅朔。<br><br>　　丙辰，省重庆府棋江县训导二人。<br><br>　　靖难兵次□□，文庙及诸军战。自是诸军及靖难兵按缀行守，互战不已。<br><br>　　庚午，省徽州府永丰仓、池州府、太平府丰积仓副使一人。<br><br>　　革永昌府道州永明县、郴州桂阳县、平阳府吉州、大同府沁水县、广州府增城县、嘉定州犍为县、乌蒙府税课局。<br><br>　　省乌撒、曲靖二府税课司副使一人。<br><br>　　己巳，置抚州府临川县、坛林宗仁县、□夌宜黄县止马、广信府贵溪县南津四巡检司。<br><br>　　庚午，总兵官何福帅师次于小河，败靖难兵。<br><br>　　时上欲还，朱能谏止。小河之战，指挥同知徐□深入陷阵，连杀十余人，敌亦辟易莫敢当。忽大风尘起，军乱，犹奋槊直呼曰：“男儿当于死中求生。”会马蹶，没于阵。初，太宗起兵，置勇士一军自将，皆才力过人者，而徐与焉。永乐初，赠骠骑将军都指挥使。右见《抑庵文集》。<br><br>　　辽东诸军复围保定，积四十日，不克引还。　　都督韩观帅兵次于保定三台，及靖难兵□都指挥丁□帅师次于小保定县，靖难兵遂战，大败，观军还，败绩。<br><br>　　辛未，革龙江关副使二人。<br><br>　　丙子，何福次于汴河，及靖难兵大战。丁丑，至齐眉山，复战。<br><br>　　洪武中，有道士题其门曰“灭烟”，知府闻而从之。至是，靖难兵驻高平坡日，亭午攻城，贵人来觇，以门榜报，文皇大恐，拔营而去。观此革命之际，岂人谋哉。　　丁丑，置云南府禄丰县儒学。<br><br>　　庚辰，叶蕃寇保宁千户所，陷之。<br><br>　　辛巳，靖难守将败韩观于安州西南，及山西右护卫军。　　壬午，靖难兵及诸军战于灵壁，悉破营寨，诸军大败，执左副总兵陈晖、右副将军总兵平安，总兵官何福宵遁。<br><br>　　于是文庙慰劳备至，遣将费瓛送晖、安于北，晖中道逸去，不知所终。安后掌北平都司印，后文庙登极，语北平使曰：“平保儿尚在耶？”安遂自经。<br><br>　　五月癸未朔。　　戊子，省凤阳府泗州广济仓、庐州府六安州军储仓、广德州和丰仓、临江府丰储仓、袁州府永丰仓、吉安府大有仓各副使一人。<br><br>　　革贵州都司及福建闽清县、平阳府汾西县三税课司。　　靖难兵次泗州，指挥周景以城降。<br><br>　　寿州千户刘源以城降。<br><br>　　辛卯，省泉州府永春县、兴化府兴化县、辰州府辰溪县各丞簿一人。<br><br>　　靖难兵渡淮，都督盛庸败走，遂克盱眙县。<br><br>　　壬辰，靖难兵据铁里寨，及都督韩观军战，大败。　　丙申，置庆阳府灵州巡检司。<br><br>　　遣京卫官军操战。<br><br>　　戊戌，靖难兵次三河，诸军迎战，败绩。<br><br>　　张本，字致中，东河人。洪武中，以国子生擢扬州府江都县知县。靖难兵及境，卫府皆已归附，本犹率民治守具。其母曰：“此天命也，可违天以祸人乎！”遂率民诣军门，朝事平，升知府。后官兵部尚书，宣德六年正月七日卒。<br><br>　　己亥，扬州卫指挥王礼谋叛，御史王彬、守将崇刚觉之，执礼系狱；弟王宗诱指挥徐政作乱，遂执刚、彬。庚子，靖难兵至，礼迎降。　　政系张胜故人。王彬字文质，东平人。革除中为御史。岁壬午，与指挥崇刚知之，执礼及其党系狱。五月乙亥，燕将都指挥吴王招谕扬州，礼弟宗与千户徐政、张胜率舍人吴麟等数人出礼等于狱，执彬及刚，开门以降。惜彬之死状无可考也。<br><br>　　崇、刚镇守杨州指挥，语见前。<br><br>　　今按，自建文初年，靖难师兴，被执者无虑数十人，不止刚与彬而已。己卯怀来之战，都指挥俞瑱；莫州之战，都指挥潘忠、杨松；真定之战，都督宁忠、都指挥刘遂；庚辰白沟河之战，都指挥何清；沧州之战，都督徐凯、程暹，都指挥俞琪、赵浒、胡原、李英、张杰；德州之掠千户苏瓛；东昌之袭都指挥唐化；辛巳滹河之战，都指挥邓戩、陈鹏；真定之围，都指挥朱荣；定州之战，都指挥花英、郑琦、王恭，指挥詹忠；壬午渡衡水，则指挥贾荣；拔东平则指挥詹景；拔汶上则都指挥薛鹏；涡河之战则胡骑都指挥林帖木儿；淮河之战则守将丁良、朱彬，都督陈晖、马溥、徐真，都指挥孙成、指挥王贵等一百八十余人。及彬与刚见执，则势已不支矣。又有守将陶铭、胡观、先锋孙林、都指挥袁宇、房昭、葛造、何福，皆力战有功，未尝被执也，其战迹与死状皆未悉，姑备书其姓名以俟知者补之。<br><br>　　靖难兵趋凤阳渡淮，知府徐安守之，不克。<br><br>　　安，宁波人。洪武中举人才，官知山东济南府，后调凤阳。<br><br>　　至是，靖难兵谋自扬州趋南京，微服间道从灵壁出凤阳。安知之，折浮桥绝舟楫以守，竟获一渔舟而济。后上正大统，罢安，放归田里，年余举遗逸，有司以安姓名上，遂得复仕。居数载，凤阳诸戚里奏安不体朝廷亲亲大义，庇护细民，夺还庄业。上始怒曰：“朕昔犹有所困，况若曹乎！”逮安至，谪戍云南。<br><br>　　辛丑，靖难兵次六合县，诸军与战，败绩。<br><br>　　壬寅，靖难兵次高邮，守备指挥王杰出降，遂以黄旗入城招谕，城中军民悉降，于是沿江郡县多降。<br><br>　　甲辰，省襄阳府上津、竹山及房山县儒学训导各三人。<br><br>　　诸军至骷髅，□□遇靖难兵，大溃。　　征凤阳府种马赴京，次大柳树驿，遇靖难兵，夺之。<br><br>　　遣刑部侍郎金□、礼部侍郎黄观、园子监祭酒张显宗、翰林院修撰王叔英等征兵于江西等处。<br><br>　　《兵部贴黄册》有朱进，系常州人，跟金侍郎往江西，六月被南昌左卫百户□□□缚送京。<br><br>　　张显宗，汀州宁化人。少丧父，其母黄守志教之。洪武辛未进士第二人，授编修，升太常寺丞。建文中，自国子监祭酒升工部右侍郎，往江西招集壮丁，募民出粟。太宗即位，显宗及江西布政使杨琏、按察司房安、佥事吕升并为军卒执，告其罪，释之不诛，谪戍兴州。显宗有文学，多著述，惜其功名不终。于一时皈附之臣，有政事者如大理卿虞谦、侍郎徐宗实，文学者如侍讲王景、司业张智、修撰李贯辈，难免于罪咎，然文庙未尝重之。显宗后起为交趾布政。　　谦字伯益，金坛人，建文中任杭州知府。永乐初，召为大理寺左少卿。<br><br>　　诏天下勤王。宁波知府王琏以海舟入卫京师。<br><br>　　琏字器之，莒州日照人。学通经史，长于《春秋》。初任教授，谪远方。洪武末以贤能荐，授宁波知府。清俭律己，平易近民，杜私谒，革吏弊，政教兼举。琏自奉俭约，一日见馔有鱼肉，大怒，命撒而瘗之，号“埋羹大守。”惟痛绳武人之不法者，以故军卫衔之。靖难兵进，方造船航海勤王，为军卫缚之，往京师请罪。上问造舟何为，对曰：“由海趋瓜州以截来路耳。”上义而释之，得还田里。故鄞人黄润玉《四明文献录》称云：“独于军卫痛抑奸贪，卒罹横逆。”又赞曰：“富贵不淫，患难奚恤，神明其心，终始一德。”盖指此云。<br><br>　　六月癸丑朔，靖难兵次浦子口，诸军迎战，败之。高煦至，复战，诸军不利。帝遣都督陈瑄率水军往援，瑄以舟师逃降。<br><br>　　靖难兵次于江上，都督盛庸会军南岸御之。<br><br>　　时战败，文庙欲还，适高煦帅兵至，文庙抚其背曰：“儿当再战，吾力疲矣，世子多疾，天下若定，以尔为太子。”于是高煦殊死战，竟败诸军。<br><br>　　乙卯，靖难兵以陈瑄舟师渡江，盛庸力战，败绩，遂次于江上。帝遣魏国公徐辉祖、开国公常升等分道御之，诸宦官喧然谓不如避位，有窃宝敕出见文庙者，李景隆已令金川门守卒解甲，而宫中火起矣。<br><br>　　（本书完）