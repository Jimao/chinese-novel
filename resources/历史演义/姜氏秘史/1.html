　　己卯，建文元年春正月癸未，帝祀天地于郊。祀礼始以太祖高皇帝配享。是岁即位，改元，郊见上帝，如岁祀之礼。戊辰，御奉天殿，誓戒百官。是夕，宿于文华殿斋室。己卯，出舍皇邸，尚膳进素食。庚辰夜，合祀天地，配以太祖高皇帝。　　太祖座西向，帝脱舄登太祀殿，秉圭奠瓒，兴俯拜跪，罔弗如礼。昧爽还宫，御奉天殿，受群臣贺。翰林院侍读方孝孺进郊祀颂，谓是日夜半礼成，天宇澄莹，父老咸谓未尝遇。　　四日，改行都司昌州为昌州长官司、普洛州为普洛长官司、威龙州为威龙长官司。<br><br>　　诏应天府及十三布政司开科乡试。应天、北平、山东、山西、陕西、浙江、河南、江西、湖广、福建、广东、广西、云南、四川□□。<br><br>　　十七日，革云南等十四府照磨所。　　二十二日，革武昌府江夏县金口镇、鲇鱼镇二巡检司，立赣州府安远县南桥保巡检司。<br><br>　　二十七日，革会州卫巳松、大龙、会川、黎溪、腰驿凡五驿，革平阳府僧会司。　　遣使告即位于天下。合祀日神。司业张智诣阙里。<br><br>　　百夷平，征虏将军何福等师还。先是，十月八日，兵次金齿；十六日，克何登等寨；十八日，克小南和寨；二十二日，还金齿。十一月二日，兵次百夷崖甸，克鲁麻等寨；五日次麓川大甸；六日，克刁干孟寨、朝首贼刁干孟景；七日，次木邦；十一日，克麻底、浪傍等寨；十三日，克孟斯寨；十六日，克孟别；三十日，还大甸。十二月三日，师还金齿；二十二日，征蒲蛮并木邦、孟定等处；二十三日，次石甸，招谕蒲蛮降；二十六日，克阿哈喇寨、老老姚寨。明年正月二日，克枯阿莽寨；初五日，平要甸；七日，班师。于是百蛮悉平。　　敕修《太祖高皇帝实录》，以礼部左侍郎兼翰林院学士董伦、右侍郎兼翰林院学士王景彰为总裁官，太常寺少卿廖升、翰林院侍读学士高逊志为副总裁官，翰林院修撰、国子监博士王绅、陕西汉中府学教授胡子昭、齐府审理副杨士奇、江西崇仁县学训导罗恢、云南马龙池郎甸长官司吏目程本立等为篡修官，给大官撰，宠眷有加。　　景彰，浙江松阳人，名景，以字行。洪武初为怀远教谕，以文字知名。后擢山西右参政，坐事谪云南。时修《太祖实录》，召入翰林，充总裁官。《雪庵集》引曰：“松阳人，名暨，姓不传。永乐初，年逾壮者矣，始落发为僧。溯江而上，抵重庆府□□□、善庆里山水奇绝可遁，曳杖而□将至，憩于邑□□□□□，既而善庆杜氏景贤贤之，乃相与陟□亲洞诸山复降至□□曰：“盍于是乎寺焉以老。”景贤鸠材构之，寺成而入，昕夕命僧徒诵经咒，闻者□□则易之乾卦也。景贤曰：“上人祖释而诵儒经，奚其可。”乃易伽梵，而寺以观音名。呜呼寺也，岂其心哉。尝买楚词，泛小舟于滩之中流，读一叶，辄投之水而哭焉。如是至于卷斯巳。众骇之，莫测其意。呜呼僧也，岂其心哉。□□□闻能破尘臆每脯注一壶以候客，时至者虽□□□拒而与饮渐曛，呼□□□曰：“我歌尔和，竟而冥□□寐，呜呼酒也，岂□□□。”侍者曰：“吾师形硕□□□□□□而则星流□□□云造出见者哉，讶其为□□□□。洪武三□□，□□翰林学士，而今乃灭其迹，子未冠得其又索其遗者藏之，皆手书也。呜呼，日月逝□□□□人无闻于世也，夫庸言而骎诸梓以传，即□□□□□者，不知何许人，往来于隆安里间，帕首□□□□□□锅而食其力，垂老不漏一字，偶值诗□□□□□□□□小酌联句，适业暇而立于侧，怪其语□□□□□者再，诸老怒叱曰：汝能诗，即续吾所未能者，□□□□不得已，拾韵而应之，诸老起，延之上坐，□□□□□□不可强之而后可，仅一绝过此若病□□□□□□□□人，言其与雪庵故僚，反□□□□□□□□不一也。谨以其诗附于是，集之□□□□□□□□□□□人心白矣岂终言日知□□□□□□。廖升字□□，襄阳人，学行最知名。洪武末由左府断事□□□上，十□□□□月，擢太常寺少卿□□□。建文初，修《太祖实录》，学士董伦为总裁，升□□□□□与高逊志为副总裁。会太宗平定内难，升恸哭与家人诀，□□□自缢死。壬午，都御史陈瑛奏升□□□□□□□□与王艮、颜伯玮皆不顺命，而效死于建文君，□□□□□□同，宜追录之。上悯其忠，不问。高逊志，字士敏，□□州萧县人，元末侨居嘉兴。自幼好学，□□□□□□□□京师，其一时文章大家如宣城袁□□□□□□□昌、郑元祐皆在，逊志获受其业，故其文章典雅□□成一家言。年二十五为质阝山书院山长。洪□□□，征修《元史》，入翰林为编修，累迁侍讲学士。建文初，召为太常寺少卿。庚辰会试，与董伦为考选官，精□□□□，名士胡广、吴溥、杨子荣、杨浦、胡濙辈，皆入彀□□□人焉。内难既平，逊志存殁莫考。<br><br>　　尝考是科同□□□者，右拾遗朱逢、编修史官吴勤、叶惠仲、赵友士、□□、张秉彝，监试官御史王度、俞士吉，盖皆一时之选□，叶惠仲、王度死难，余皆□□□故而。徐旭者，永乐初为吏部郎中，与逢预□□□□□实录，旭升国子监祭酒。俞士吉，永乐□□□□□□□□。李贯者，吉水人。革除中，为翰林修□□□□□□□□□宗，一日□于宫中持建文时群□□□□□□□□□□览一二干犯者，命翰林院侍讲□□□□□□□□□□马钱粮数目则晋余干犯者悉烧□□□□□□缙等曰：“尔等宜皆有之。”众稽首未对，贯□□□□无之，上曰：“尔以独无为是耶？食其禄，思任其事。国家危急之际，在近侍独无一言，可乎？朕非恶夫尽心于建文者，但恶导引建文坏祖法乱政经也。尔等前日事彼则忠于彼，今日事朕当忠于朕。不必曲自遮蔽也。”后贯以姻家累，坐罪下狱。<br><br>　　王绅，字仲缙，金华义乌人。父祎，以文行重海内，与宋濂齐名。国初擢儒教校理，历起居注，出判南康、临漳二郡。　　会修《元史》，召为总裁官。寻擢翰林待制，使云南，仗节死。<br><br>　　绅甫十三，聪敏过人，落笔为文，沛然不可御。鞠于伯氏绶，事母何尽孝。及卒，哀毁逾礼。未几，绶亦没，绅独综理生业，茕茕忧患中，杰然负奇志。暇日益取经史百氏言，穷其旨归，纵横磅礴，出入上下，宋濂一见即器之，曰：“王华川其有后乎！”蜀献王闻其贤，驰币聘至，待以客礼，俾教授蜀郡。缙痛父遗骼未还丘垄，白其情事，王悯之，给道里费，以□□云南访求，不获，遂即死所奠祭，仰天号恸，几□□□□之，泣下沾襟，作《滇南恸哭记》以着志，云南□□□□□重之，作《吊王翰林文》纾其情。还，王慰劳□□□□□，贵贱咸知爱敬。建文即位，召为国子博士□□□□，编修《太祖实录》。<br><br>　　与侯城方孝孺交游，尝尊孝□□□代儒宗，劝之著书以淑来世，孝孺不以为然，绅□□益向道德而略文艺。尝以其父死节事闻于朝，得□赠翰林学士，谥文节。开国以来，文臣有谥者实自祎始。庚辰十二月丙午，缙卒，年四十有一。《继志集》三十卷藏于家。子稌，事见第五卷。<br><br>　　胡子昭，字仲常，一字伯尚，嘉定荣县人，旧名志高，后以避嫌，改居县之东川乡。子昭富经术，性忠介。方孝孺为汉中教授，讲明理学，往从之学。蜀献王赋诗赠之。其后由儒士被荐至京师，王绅辈甚重之。革除间为史官，历升山东按察司佥事、刑部侍郎。壬午九月十一日戮，时年四十一，阖族被擒。<br><br>　　父复初，母郭氏，皆年八十余，编伍。子绍缜、维发习匠，后亦编伍。独弟志遂为蜀府典宾，匿丹棱以免。近御史熊相于州治西立祠祀之。<br><br>　　杨士奇，名寓，以字行，江西泰和人。早孤，母改适罗戴。<br><br>　　奋志力学，郡县交辟不就。寻以明经授教官，未赴。会修《太祖实录》，送留翰林编纂。未几，命吏部考第史馆，尚书张紞奏士奇第一，授齐府审理副。明日，复入翰林。<br><br>　　程本立，字原道，嘉兴崇德人。少读书，不务章句，闻金华朱彦修得考亭正传于白云许谦，乃就学焉。寓金华最久，造诣日深。洪武丙辰，以明经秀才擢秦府典所引礼舍人，□□秦、晋、燕三府官僚召见奉天门下，赐马匹、楮币有差。在任五阅月，以母艰去。庚申，复除补周府礼官。丁卯，从王朝京师，被累，谪云南马龙池郎甸长官司吏目，留家大梁，自以一仆之任。时所部百夷煽诱为逆，本立单骑突入，为书开谕逆顺利害，由是诸夷咸悦归顺，边事以息。当王师初靖，余孽尚骄，时西平侯沐英、布政使张沈以本立统领守御，因自誓曰：“我当以死救一方之民。”遂不避艰险，山行野宿，自禁雄姚安以逮大理、鹤庆、严江、永安，咸赖其抚绥安辑，自是民得安业，军得着伍，本立之功也。戊寅，奏计京师，应天府尹向瑶、学士董伦，以文学优长、守身廉洁荐，乃征入翰林，纂修《高庙实录》。升都察院左佥都御史，阶中顺大夫，支四品俸。辛巳，以失误陪祀，调除，仍留翰林纂修。明年，《实录》完，调江西按察司副使。未行，适靖难兵起渡江，逮入京，本立自尽，壬午六月十三日也。官因追其恩典，家无遗赀，时称为清。所著有《异隐集》十卷，佥事吴昂刊行于闽，而参政林延昴序之，称为“今之夷齐”云。时同纂修者学士董伦、礼部郎中夏正善，史官钱塘高让、庐陵吴勤、赵友士、端孝思，同郡张秉彝、唐耕，侍讲王景、修撰李贯，编修吴溥、杨溥、杨子荣、刘觐，侍书刘彦铭，皆不能死节，或见用新朝焉。<br><br>　　唐愚士，名之淳，字愚士，以字行，绍兴山阴人。父肃，国初应奉翰林，文字有名。愚士少有奇志，攻学不倦，年二十余已有声浙水。父谪死临濠，辛勤扶丧归葬。追求其平生所作，不惮荒远，纂录收拾，如获金璧。时伏读凄切，人为之掩泣。　　然愚士亦工为文章，且善笔札，酷似其父。洪武中，屡有荐之者，谢不就。曹国公李景隆勋业第一，好士，闻名，走使者请至家，俾其子师焉。征行四方皆与俱，历燕、蓟、秦、周，览前代遗迹，援笔而赋，蹂躏一时。岁辛已，嗣君诏翰林词臣集数千载经史中事，为书以考治乱、为监戒。命举优通文学士，方孝孺辈以愚士荐，上亦雅知其名，且谓曹国公之客贤，趣召至殿前，即拜翰林侍读，赐以冠带，俾与孝孺俱领修书事，且同以《前汉书》进读。未几，病，以闰三月二十三日卒。时景隆以将兵于外，及归，则愚士病甚不可为矣。赒恤之甚厚。所著有《萍居稿》、《文断》诸书。　　二月六日，都督韩观练兵于德州。<br><br>　　革会川卫儒学。<br><br>　　三月，改大理寺卿为大理卿，革司务二员，立典簿一员。　　改太常寺卿为大常卿。<br><br>　　革鸿胪寺司仪司二署。　　改光禄寺卿为光禄卿，寺丞各加左右字，升秩从四品，寺丞从五品。<br><br>　　改太仆寺卿为太仆卿，少卿、寺丞各加左右字。升少卿秩从四品，寺丞从五品。改主簿，增典厩、典牧二署，各设正一员、丞二员、监事二员、吏目一员，典厩署增属官□騻等一十五郡，郡置长一人，改马千户所仓一处副使属本署，典牧署增属官，遂生等三郡。<br><br>　　五日，革安远县僧会司。<br><br>　　七日，增置衡州府来阳县观山巡检司。<br><br>　　九日，改福州府福宁县青湾巡检司为相山巡检司，松山巡检司为库溪巡检司。<br><br>　　十日，追尊懿文皇太子为孝康皇帝，庙号兴宗；皇妣敬妃为孝康皇后，立妃马氏为皇后；封弟允熥为吴王、允熞为衡王、允熙为徐王，诏诰天下。遂命有司举贤、养老、恤穷、重农、造士、任官、旌义、周恤、裕荒、恤兵、存废、掩骼，以佐邦国。诏曰：“朕惟有盛德而不享其报者，必垂裕于后昆，履大位而不逮乎亲者，必致尊于宗庙，此天下之至理、古今之通义也。昔我太祖高皇帝，平定天下，承千载之大统；皇考懿文皇太子，早登储位，参决万几，默施宽仁，阴赞至治，视斯民如赤子，体天眷之圣，盛锡佑朕躬。太祖皇帝奄弃臣民，肆朕嗣登大位，既谥太祖为高皇帝，孝慈皇后为高皇后，而皇考谥号未称，朕心实悼焉。迩者采群臣之言，追尊皇考为孝康皇帝，庙号兴宗皇帝，妣敬妃为孝康皇后，择日祔。群臣复谓中宫之号未正，无与共承祭祀，诸弟之封未定，无以夹辅邦家，继以为请。已册妃马氏为皇后，封弟允熥为吴王、允熞为衡王、允熙为徐王。夫尊亲所以崇孝敬之道，正家所以厚风俗之厚。　　嘉兴万邦，同臻至治，布告中外，咸使闻知。一、祖宗庙谥称号，所以裒显功德，非所当讳。今后惟庙讳如律回避，庙谥称号勿讳。一、民间及山林岩穴有怀才抱德，送来授以禄位，以安黎庶。一、军民男妇有八十、九十者，赐米一石、肉十斤、酒三斤；九十者加赐帛一疋、绵一斤；其身犯杖罪以上，隶卒、优娼不用此例。一、所在鳏寡孤独、贫无产业不能自存，有司每岁给米三石，责令亲戚收养；如无亲戚，邻里养之，毋致失所。其有田地荒芜，无人耕种者，从实开报，以凭分豁。一、农桑乃衣食之本，有司勿夺其时，使得尽力耕种，足其依食。<br><br>　　一、学乃风化之原，教养英俊以备任用，有司宜加意礼以劝勉，禁其习于浮华，毋得通同扰民。”太后开平忠武王常遇春女。<br><br>　　皇太子数岁薨，皇后父金为光禄少卿。洪武丙子九月十三日立为皇太孙妃，至是册为皇后。吴王国杭州，衡王国衡州，明年之国；徐王幼未行。岁壬午七月，降封吴王为广泽王，衡王为怀恩王。是岁十二月召至京，皆降为庶人，幽之，后随驾入北京。至天顺元年释放，无存，惟吴庶人有老姊数人耳。徐王永乐四年封瓯宁王，未之国，永乐十五年薨，迁葬太平门外，无子，国除。至今南燕光禄寺岁供节祀，用时俗棹面酒果所祭之。<br><br>　　二十一日，改广东盐课提举司为广东都转运盐使司、海北盐课提举司为北分司。<br><br>　　二十二日，革邵武府光泽县河泊所。<br><br>　　二十五日，革户部浙江等十三清吏司，立职民、度支、金帛、仓库四司。革刑部浙江等十二清吏司，立详宪、比议、职斗、都官四司，立郎中一人，员外二人，主事八人。<br><br>　　革绍兴府在城河泊所。<br><br>　　二十九日，改浙江等十二提刑按察司为浙江十二道肃政按察司，各分巡道改为分司革照磨所。　　燕王来朝。《吉安志》载，御史曾凤韶是日侍班，王由皇道入登陛，不拜。凤韶劾奏曰：“殿下宜展君臣之礼，宫中乃叙叔侄之情，燕王由皇道，不拜，大不敬。”帝曰：“王至亲，勿问。”又南京锦衣卫百户潘暄《贴黄册》内载，校尉潘安，二十三日钦拨随侍燕王还北平任，坐以拿张昺功，升职。据此，则来朝明矣。<br><br>　　户部侍郎卓敬上书。时燕王来朝，敬密奏曰：“燕王智虑绝人，酷类先帝。夫北平者，强干之地，金元所由兴也。宜徙燕封南昌，以绝祸萌。夫萌而未动者，几也；量时而为者，势也，势非至刚莫能断，几非至明莫能察。”上览奏大惊，袖而入。明日，语敬曰：“燕王骨肉至亲，卿何得及此？”敬曰：“杨广之于隋文，非父子耶？”上默然良久，曰：“卿休矣。”<br><br>　　事竟寝。<br><br>　　敬，字惟恭，浙江瑞安人，家卓奥，后徙沧州。少读书，十行俱下，一日弃不复读，亦未忘也。七岁，有异人见之，曰：“此奇儿也，第血不华色耳。”年十五六，读书宝香山。性至孝，晨昏礼虽远不废。夜尝归，值风雨，路得一牛，骑之归，及门纵之，则虎也。洪武戊辰登进士，授给事中。好直言，尝劝上曰：“诸王服饰尚有拟天子者，此乱之道，何以命天下耶？”上笑而纳之。他日，与同官见，适八十一人，上命改为元士。寻以六科为政事本源，又更为源士，后复称给事中。上疏多过直，或戒以太刚则折，敬谢曰：“敬知尽谏诤职耳，祸福非所计也。”言之益力。历宗人府经历，进户部侍郎。后靖难兵入，有执敬数之曰：“此得非前日奏我诸王者耶？”敬厉声对，辞不逊，且曰：“若用敬言，王何能至此？”上怒，欲杀之，系之狱，使人讽之受官，不屈。姚广孝曰：“昔吴不杀范蠡而蠡卒灭吴王，衍不杀石勒而勒终灭衍。夫敬言诚见用，陛下岂有今日？”于是斩敬，夷三族。敬临刑，神色自如，经日其面如生。敬之死出于广孝所忮，上实不忍，尝叹曰：“国家养士三十余年，卓敬可谓不负君矣。”敬博学多能，谈论英发，天文、律历、地理、兵、刑，靡不造其奥，所著《有道诗》十卷，诗文五十卷。宣德间，门人黄朝光、子养正，赍敬小像并其诗至京师，求编修刘球作传，称其与夷齐当不朽，且私谥之曰忠贞。<br><br>　　驸马都尉郭镇卒。　　镇，开国初功臣武定侯郭英之子，卒，赠营国武襄公。伯父子兴亦以开国公封巩昌侯，追封陕国宣武公。姑高庙妃，二女弟为辽、郢二王妃。镇以勋戚子弟，姿貌洁修，仪止详谨，朝谒之际，太祖属目。洪武己巳，选尚永嘉公主，时年甫十七。<br><br>　　好学，工诗，熟于礼度。每命练兵总事，恭勤不懈。帝即位，命赏辽东兵，事竣，还，中途疾作，至今不能朝。帝令医治，勿痊，卒于赐第。辍朝三日，殓葬皆遣官赐祭，诸王亦遣祭奠。<br><br>　　定襄伯登者，镇侄也，国朝一门为公侯驸马伯者，惟郭氏云。<br><br>　　以中军都督府事宋晟充总兵官，镇守甘肃。<br><br>　　晟，父朝用、兄国兴，皆起定远田间，累有开国功，朝用官至右督，国兴以总管战殁南台。晟承兄官，克徽宁，征关陕，三镇凉州，进官督府。洪武庚午，制充总兵官，征哈密，去肃州千余里，虏府城也。晟诛其伪王子别立法等三十余人、获众千五百人、金印一、银印一，送京师，所得马牛羊咸给将士。　　明年，征罕东西番，擒诛七千五百余人，获马二千五百、牛羊十万，遂还京师。甲戌，调中府充总兵，讨辽东边寇，战脑温江，大捷。明年，平广西并像诸寨。又明年，总羽林八军平五开、平里十三洞。戊寅，率师城万全诸卫。还京，己卯，以晟久居凉州，回番畏服，遂充总兵官，出镇甘肃。靖难后来朝，进左朝督，授平羌将军，复任。永乐乙酉，谕降虏酋把都帖木儿、伦笃倪灰，边境底宁。命徐都督膺、赵尚书疽持节即里中封西宁侯，子琥、瑛尚安成、咸宁公主，皆为驸马都尉。琥嗣侯，有罪，改命瑛。<br><br>　　免官民债舍月钱。洪武中，凡无舍者，官自奏吏校人等首告，并从锦衣卫同兵马司，拨与在市廊房居住，月收债钱，视毁者工部修理。至是悉免月钱，令户、工二部同管，既而户部尚书郁新谓事不归一，奏令工部专管，行五城兵马司取勘见数，凡遇官民告讨房屋，以兵马司查勘，即与拨住。　　令改宪两司纠察属吏。<br><br>　　以户部右侍郎夏原吉等充采访使，巡行天下。侍郎夏原吉、给事中徐思勉等二十四人同日拜，命充采访使，分巡天下，问民所疾苦，赏廉平吏，出贪墨不职者，皆得以便宜行之。原吉在福建号称宽平，未几，移镇蕲州。思勉，华亭人，寻擢山东按察佥事。<br><br>　　革松潘卫。<br><br>　　诏求贤，自守令以上皆得荐举。<br><br>　　京师地震。诏求直言敢谏。<br><br>　　三月丁亥，帝祀孔子于太学。驾至文庙，祀先圣孔子，拜跪盥献，用享庙社。礼毕，御彝伦堂，见师生，赏币钞有差。<br><br>　　二月，革汝宁府新蔡县儒学训导二员。　　升布政司为正二品，堂上升一级。<br><br>　　七日，革福州府福宁县河泊所。<br><br>　　九日，革应天府及各府照磨所检校一员。<br><br>　　革徽州及各府照磨所司狱司。<br><br>　　十二日，改仪真是清江闸为清江坝。　　十三日，改开封杞县清沟马驿为雍邱马驿、祥符县时和马驿为陈留县清贼马驿、雅川涉平马驿为葵邱马驿。　　革赣州府上馆驿。<br><br>　　十四日，以散骑散人张成等七十一人为延海巡检，以前监生傅以庄为山东南河县知县。以庄，旧名中，为监生，洪武中以极刑，家属放为民，至是举保选除，后永乐二年，考满。　　十八日，改陕西、山西、甘肃、行太仆寺主簿为典簿，改鸿胪寺主簿为典簿。<br><br>　　二十日，定广惠库旧钞免进天财库，就库收放，立广惠库，勘合并底簿。<br><br>　　二十二日，燕王还国。<br><br>　　二十四日，革汉中府略阳县并儒学。　　谪监察御史尹昌隆为福宁县知县，寻召还官。昌隆上疏言“奸臣专政，阴盛阳微，谪见于天。是以地震”，执政者恶之，斥知福宁县。帝初即位，大臣相讦奏者命各道鞫之，同官皆畏缩，昌隆独不避，一绳以法。巡闽中，去贪苛，理冤狱，所至风裁凛然。还朝，上疏言当节民力、谨嗜欲、勤政治、务正学，不报。比落职福宁，益以清勤自励。俄坐师巫咒咀下狱，得白，还职。遣参将宋忠屯兵开平，都督徐凯练兵临清，都督耿瓛练兵山海关。忠之屯开平也，调沿边各卫马步官军三万，选燕府护卫，精壮官军，悉隶麾下，其护卫胡琦、指挥关童等，悉送入京；调永清左卫军于彰德，右卫军于德州，以防燕也。<br><br>　　四月四日，改扬州府泰兴印庄巡检司为新河巡检司。　　增置通津巡检司。<br><br>　　六日，革都察院右都御史、佥都御史各一人，止设都御史、副都御史、佥都御史各一人。<br><br>　　八日，革留守左右等卫、聚宝等门千户所并各门吏目。<br><br>　　九日，改和州牛屯巡检司为新河口巡检司，革浮沙口巡检司，革彰德府涉县偏店巡检司。<br><br>　　十二日，革乌撒军民府同知一人、推官一人、知事一人。<br><br>　　十六日，改通政司为通政寺，改使为通政卿，左右通政为左右少卿，左右参议为左右寺丞，经历司为典簿，知事为录事。<br><br>　　增置左右补阙、左右拾遗各一员。<br><br>　　十七日，分太常寺少卿、寺丞为左右，升寺丞秩正五品，分鸿胪少卿、寺丞各为左右，少卿正五品，鸣赞序班改正九品。　　十八日，分陕西、山西、甘肃行太仆少卿寺丞为左右。二十四日，革开封府考城、柘城、延津、宁陵四县儒学训导各一员。　　革延平府顺昌县仁寿巡检司。<br><br>　　二十八日，立钟山祠祭署，设奉祀、祀丞各一员。　　革南丹卫，以其官军附庆远卫。<br><br>　　湘王柏有罪，自杀，国除。湘王谋逆事觉，守臣奏之，且以兵卫王城，柏穷蹙，纵火焚其宫室、美人，已而乘马执弓，跃入火中死。《贴黄册》有是月荆州护卫后所镇抚王者，逮赴京师，调广东廉州、钦州千户所。<br><br>　　齐王榑有罪，废为庶人，青州中护卫指挥柴真伏诛。青州护卫军曾名深告王谋反，柴真鞫实，极刑，遂废榑为庶人，出《贴黄册》。按是年七月诏书，称榑谋反，辞连湘王，柏先已自焚死，废榑为庶人。据此，齐当自湘王反后。以茅大芳为副都御史。<br><br>　　大芳，扬州泰兴人。博学能诗文，为宗党所重。洪武间以儒士应辟，典教淮南，考绩入朝，高庙召对，悦之，擢秦府长史，且勉以董子辅相之业，赐赍期待者甚隆。大芳以为特受隆遇，惧无以称圣天子眷知之恩，益自感激，谏诤弥笃，得大臣体。未逾年，秦国称治，国书揭其正堂曰“希董”之堂，以章圣训，且着其志，方孝孺为之记，称其志伟然廓大，和雅而不谄，深有得于正谊、明道之旨。革除间，累官至副都御史。靖难师起，尝以诗寄梅隐曰：“幽燕消息近如何，闻道将军志不磨。纵使大龙蟠地轴，莫教铁骑过天河。关中事业萧丞相，塞上功勋马伏波。老我不才无补报，西风一度一悲歌。”此盖燕兵初起，为铁铉所拒，尚未至淮时。壬午八月十七日，与其子顺童、道寿皆戮死。永乐四年十二月初，子文生亦诛焉。<br><br>　　以左补阙胡闰为大理左少卿。<br><br>　　闰，字松友，饶州鄱阳人。学博行修，素以忠直自许。初，太祖征陈友谅时，谒吴芮祠，壁间有闰《题竹诗》曰：“幽人无俗怀，写此苍龙骨。九天风雨来，飞腾作灵物。”太祖叹赏久之，阴记其姓名。洪武中，以有荐辟。至阙下，上识之，曰：“此题诗鄱阳庙者也。”拜都督府经历。革除间，迁右补阙，进大理寺左少卿。靖难兵定京师，闰时坐诛戮，子传道诛死，次子传庆等俱戍边卫，妻汪氏、女二人俱配象奴。郡志称其忠贞鲠直，节行闻天下云。又闻诸其邻人云，一女后归，贫无所依，闾里竞以钱米给之，曰：“此忠臣女也。”旬日饶足。节行之感人如此。嘉靖二年，提学副使邵铣立祠祀之。<br><br>　　北平按察使陈瑛有罪，安置广西。<br><br>　　瑛字□□□人。历洪武至革除年，初为北平按察使，坐交通藩邸，谪广西。太宗即位，首召为都察院右副都御史。怨建文诸臣最深，上为帝允炆辍朝五日，瑛请减之，上不从。寻抗奏黄观、廖升、王叔英、周是修、王艮、颜伯玮皆从逆，宜追戮之。上曰：“朕初举义师、诛奸臣，不过齐、黄数辈等。后来二十九人中如张紞、王钝、郑赐、黄福、李昌隆皆宥而用之。<br><br>　　今汝所言数人，况有不是二十九人之数者，彼食禄自尽其心耳，悉置勿问。”盖上初入京师，升及自修自缢死，艮在官阖家自焚死。先是，上兵至沛县，伯玮不肯下，与其子俱死；观时守安庆，投江死；叔英守广德，自缢死。后瑛阅方孝孺等狱辞，遂录其妻女，皆将给配。观妻出通济门，先挤其二子于河，遂自沉死。叔英二女皆就锦衣狱，俱赴并死。其违命忽心如此。<br><br>　　后竟以罗织苛刻得罪，诛。至洪熙，诸臣宗族皆释还田里。天顺中，英宗有释建文庶人之诏；孝宗朝，有建言欲继绝褒忠者，于是瑛之罪益不可掩矣。<br><br>　　缪恭，字思敬，号守谦，台州人。学古行高，晚年赴京建言，列为六事上之，其曰：“绍绝属者，请封建庶人后也。”　　疏入，通政司官大惧，遂拘留而敕奏之，赖上圣明，不之罪，牧敕有司遣之。王古直作计赠其行。追赠翰林待制，王祎为学士，谥曰文节。□祎洪武中使云南，死国事。<br><br>　　五月一日，革赣县黄金税课局、南安府南昌泽口税课局。<br><br>　　四日，增置临洮府金河县济远仓。<br><br>　　七日，革镇江府甘露坝，省濒新港坝官一人。<br><br>　　十二日，革东昌府临清州会固闸。<br><br>　　革荆州府登云驿，省夷陵州安远县学训导二人。　　十四日，改锦衣卫千户徐斌于苏州卫。庚戌，斌从察指挥捕贼常州，有功受赏。<br><br>　　二十一日，革东昌府聊城县李海务闸。<br><br>　　选补天下儒学官员。先是，学官缺，以举人及试中监生通经儒士补之。至是，吏部奏缺众，诏今天下凡见任未入，及流官，及为事充军令已替役，但通经者，所在访举，试用其后。<br><br>　　二年四月十四日，复诏军司、军士、军余凡有通经者，军官举送按、布二司，试中选用。二十二日，革莱州府掖县柴胡寨、胶州逢猛、即墨县栲栳岛三巡检司。<br><br>　　改襄阳府钅句州江口巡检司，置郿县马昌口巡检司。二十三日，革登州府宁海州乳山寨、文登县辛汪寨温泉镇、福山县孙夼镇、黄县马停镇，蓬莱县杨家店、高山，招远县东良、海口，莱阳县行村寨，凡九处巡检司。<br><br>　　二十六日，革邵武府建宁县河泊所。　　二十七日，省广州府连山县，以其地入连州。<br><br>　　以监察御史戴德彝为左拾遗。<br><br>　　德彝，宁波奉化人。洪武甲戌进士第三人，入翰林院为编修，甫三载，升侍讲。上谕之曰：“官翰林者虽以论思为职，然既列近侍，旦夕在朕左右，凡国家政治得失、生民利病，当知无不言者。昔唐陆贽、崔群、李绛之徒，在翰林皆持正言谠论，补益当时，显名后世，尔盍以古人自期待哉。”德彝与侍读张信皆顿首谢。由是感奋，思所以称上意，拾遗补阙，以直声振于朝。后改监察御史，益善于其职。革除年间，改左拾遗。<br><br>　　靖难之师既迫，与太常卿黄子澄、吏部尚书张紞、兵部尚书齐泰、翰林侍讲方孝孺、御史大夫练子宁、大理少卿胡闰、宗人府经历宋征、户科给事中韩永等，日夕画策防御，后俱死难。<br><br>　　四川岳池县教谕程济上书。济，陕西朝邑人，有法术，以明经为四川岳池县儒学教谕。岳池去朝邑数千里，济寝食俱在朝邑，而日治兵岳池，学事不废。革除间，上书言某月某日西北方兵起，朝廷以为非所宜言，系至京师，召入，将杀之。济叩头曰：“陛下幸囚臣，至期而无兵，臣死未晚也。”遂系狱。<br><br>　　已而兵果起，乃赦出。济更以为军师，护诸将行北。与靖难兵先锋战于徐州，大捷。会曹国公师退，文皇帝至江上，济逃去，不知所终。始徐州捷时，诸将乃树碑载战次第及统军者姓名。<br><br>　　济一日夜往祭碑，人莫测其故。后文皇帝过徐州，望见碑，顾左右曰：“碑者何也？”或以状对。上大怒，趣左右摧碑，一再击。遽曰：“止！止！为我录碑来！”乃按碑族诛诸将，无得脱者。济姓名止因击处得免，济曩者之祭盖禳之也。　　以宋征为宗人经历。<br><br>　　征字□□，□□人。尝建议亲藩谋逆，削其属籍，故靖难之兵讨焉。事平就戮，其详不可考。<br><br>　　陕西按察司佥事林嘉猷以给由至京。嘉猷，本名鼎，以字行，台州宁海人。始师事同邑王琦，琦坐累，家徙云南，姻族无一人顾恤者。嘉猷徒步千里追送，涕泣与之决别，人高其谊。<br><br>　　后复行六千里至汉中，求方孝孺而师焉。方氏之门，嗜学之士至者无虚席，而孝孺独以得嘉猷及郑叔贞为喜，勖之使进乎圣贤之道，且曰：“匡我者二子也。”洪武丙子，以儒士校四川，蜀献王谓其名字不相蒙，乃赐之名曰“良显”，后以字行。由荐辟入史馆为史官，累迁至陕西按察司佥事。尝被燕邸召入居住，得其隐情，至是以告孝孺。其后以靖难师迫，遣锦衣卫千户张安赍书诣燕，许以世子袭正位，本嘉猷之言也。内难平，坐孝孺之党逮至京师，壬午九月丁亥被戮。<br><br>　　以文学举人楼琏为翰林侍读。<br><br>　　琏，字士连，金华人。尝从宋濂学。洪武中，以儒士名主宁宣、仁寿二县簿。至是嗣位，屡下诏求贤。琏以文学举入翰林，侍经筵，官至侍读。靖难师入京师，文庙命方孝孺草诏，孝孺哭且骂，授之笔，掷诸地，曰：“身可死，诏不可草。”<br><br>　　改命琏为之。方入见时，孝孺受凌迟之刑未毕，琏惶惧受命。<br><br>　　归而愤叹，妻子问之曰：“得毋伤方孝孺耶？”琏曰：“我受刑尚可，正恐累及尔辈耳？”逡巡间，一夕自经死。<br><br>　　以钱芹为户部司务。<br><br>　　芹，字继忠，苏州吴县人。少负气节，以奇功自奋。元季以策干诸将，无所遇。洪武初，辟大都督府掾，从大将军徐达出北平，绝大漠，凯旋。俄以例解职，家居二十年，甘贫守道，为郡守姚善所知，语在善传。革除初年，诏求遗逸，善以芹应诏。召对称旨，留中议事，授户部司务。北陲有警，署行断事，从征虏将军咨谋，会军府遣芹入奏，道病卒。濒卒，犹条边事缓急上执政。年七十二，赐棺敛葬黄山。<br><br>　　以浙江仙居县学训导王叔英为翰林修撰。<br><br>　　叔英，字元采，台州黄岩人。始从母姓为陈，后复本姓。　　洪武丁卯，辟为仙居训导。丁丑，改德安府学，后拜汉阳知县。<br><br>　　高庙晏驾之明年，召拜翰林修撰，上资政八策，曰务学问、曰谨好恶、曰辨邪正、曰纳谏诤、曰审才否、曰慎刑赏、曰明利害、曰定法制，皆援古证今，凿凿可行。且曰大祖皇帝除奸剔秽，抑强锄梗，不啻如医者之去病，农夫之去草；急于去病则或伤于体肤，严于去草则或损于禾稼，固自然之势。然体肤去疾之余则宜调理其血气，禾稼去草之后则宜培养其根苗，亦自然之理也。识者知为经济远器。靖难师起，叔英奉命募兵广德。<br><br>　　未几，文庙已渡江，都人皆散走。兵部尚书齐泰来奔，叔英以泰为二令，州人执之。既至，泰告之故，乃释泰，图再举，然知事不可为，乃沐浴，具衣冠，书绝命词曰：“人生穹壤间，忠孝贵克全。嗟予事君父，自省多过愆。有志未及竟，奇疾忽见缠。肥甘空在案，对之不能咽，意在造化神，有命归九泉。<br><br>　　尝闻夷与齐，俄死首阳巅。周粟岂不佳，所见良独偏。高踪远难继，偶尔无足传。千秋史臣笔，慎勿称希贤。”又书于案曰：“生既久矣，愧无称于当时；死亦徒然，庶无惭于后世。”<br><br>　　自经而死，时年四十。将死时，以书授祠山道人盛希年曰：“可葬我祠山之麓。希年卒取葬之。盖希年亦台州人，故托以后事。寻有诏治奸党，其妻系狱死，二女俱赴井死。或上其死赋诗，上曰：“彼食其禄，自尽其心耳。”乃置不问。叔英自号静学，有《静学集》。与同郡林右、方孝孺二人友善，尝序之以传。叔英没后，竟无完稿。后广德知州周瑛重修叔英墓，立石为之记。少师杨士奇实英所荐，尝为祭文以祭之曰：“先生之学，圣贤是师；先生之志，纲常自持，先生之心，金玉其章，先生之行，霜雪其光。”又追称之曰：“先生学醇行正，子道臣道终其身，无一毫之苟，忠孝二字盖真足以当之，且不愧其言云。”<br><br>　　六月二日，省赣州府安远县儒学训导一员。<br><br>　　革济南府历城县堰头闸。<br><br>　　六日，省兴济县入青县。<br><br>　　增置临江府罗汉镇巡检司。<br><br>　　八日，改庄浪卫税课局，隶甘州在护卫。<br><br>　　十五日，令金华府双溪水驿、马驿为双溪驿。　　省云南府昆阳州、临安府通海县、楚雄府南安州凡三儒学训导各一人。　　十九日，置河间府沧州长芦镇河南东批验所。<br><br>　　以叙州卫左所官军置戌县守御千户所。<br><br>　　二十四日，革庆阳府灵州盐课司。　　二十五日，革岳州府泽州万盈仓副使一人。<br><br>　　二十六日，革宣课司副使，置聚实门宣课司上坊桥分司。　　调荆左卫所官军于大同中屯卫。<br><br>　　召解缙还京为翰林待诏。缙，吉水人，举洪武戊辰进士，擢中书庶吉士。累上封事，指斥时政，词甚剀切，太祖多见纳用。兵部尚书沈缙嫌其年少，谮改御史，意实苦之。在台以敢言称。久之，太祖命其父将归乡里，临遣之，曰：“十年后来，朕必用汝。”及期，而太祖崩，遂奔丧来京师。时缙母丧未葬，父年九十矣。有司以非诏旨，谪河南卫，吏或言其为左右所中。　　岁余，帝怜其才，召还，以为翰林待诏，大见信任。靖难兵入，首先迎，后为交趾参议，以汉庶人谮，征下狱，后三年死狱中，家徙边。<br><br>　　七月四日，革九江府彭泽县峰山矶镇巡检司、湖口县茭石矶巡检司。<br><br>　　五日，燕王举兵靖难，杀长史葛诚、教授余逢辰、北平布政使张昺、都指挥谢贵，彭二死之。<br><br>　　先是，周王不法，廷臣建议凡王府所在，更置守臣，于是以昺为北平布政使。昺至，以掾吏李友直为才，托以腹心，友直泄之。至是，起兵首执昺及都指挥谢贵，惟昺不屈死，葛诚亦死。城中军民闻变，悉据九门，城中乃定。以友直为布政司右参议。<br><br>　　今按《南京锦衣卫贴黄册》载，校尉潘安拿昺，燕山右护卫小旗丁胜从庞来兴杀彭二子家，赏纟宁丝二、表里银二十两。<br><br>　　或曰文庙潜邸，术士袁廷玉相之曰：“须若至脐，当戴白帽。”<br><br>　　以王加自即皇也。于是遂有大志。建文建元，悉致群贤，力行古道，仁声四布，民莫不悦。复密致廷玉，质以人心所向，廷玉曰：“天之所造，何论民心？”又曰：“渡江来渡天有金带相者，革命之应也。”意遂决。先是，高庙崩，诸王、庶子及郡王多在京，遗命三年丧毕遣还。时仁庙、汉庶人、赵王皆留。<br><br>　　遗诏至北平，称风痹，屡曰遣人扶掖哭临，语莫能辨，如是数月。乃乞三子视疾，朝廷以遗诏不可，乃止。明年，疾愈来朝，由是正道入，不拜。御史曾凤韶劾奏曰：“殿下当展君臣之礼，宫中乃叙叔侄之情。由正道不拜，大不敬，当问。”王大惊，左右顾。上徐曰：“是至亲，饶他自是。”日宴便殿，亲爱浃洽矣。未几，复称疾，以三子请，上不忍违，召辉祖及弟都督增寿议之，增寿独曰：“臣以一家保不反。”时中山王女为王妃，故朝廷必谋及之，辉祖忠于建文，增寿则厚于文庙也，于是三子得还。至国后称疾，佯狂走市中，夺食物饮酒，语言蹇乱，或食土壤，或晕仆弥日。昺等尝问疾殿中，文皇拥红炉犹呼寒。昺叹息而出，诚密语云：“非病也，不得于上故耳。”<br><br>　　昺勿信，防益懈。布置既定，乃称疾愈，府僚三司皆贺，南面扶双杖临朝，遂赐宴。酒酣，进西瓜，令校拳碎之以进，已而曰：“水去不堪，取刀割之。”于是两庑伏兵尽出，捽昺下，掷杖曰：“我何病？为尔辈奸臣所迫耳！”昺不服，遂斩之以殉。<br><br>　　葛诚，字□□，□□人，不知其所以进。仕为燕府长史，靖难师未起时，王常病中暑，四围皆着火炉，犹自言寒。三司官入视病，皆惧危笃，独诚告之以不得于上之故，因令人上变。<br><br>　　会王遣人至京奏事，齐泰等言于上，执之。既成狱，即发符逮王府官属。后谋不果，见杀，族其家。<br><br>　　俞逢辰，南阳镇平人。兵起时，以泣谏被戮。予尝见其所寄家书戒子之言，自分必死，而尔等无希富贵之心。此亦持正君子，而人少知之者，故赞陈尚书者，谓宛陵大节惟公一人，不知又有是公也。<br><br>　　七月，增置北平府宛平县丰储仓大使一员。　　革苏州府昆山县宁海驿、吴江县松陵驿。<br><br>　　甲戌，靖难兵次通州，指挥房胜以城降。<br><br>　　丙子，靖难兵拔蓟州，擒都督指挥马宣、镇抚曾浚。<br><br>　　马宣者，革除中都指挥也，守蓟州。戊寅七月，靖难师起，宣谋起兵御之，已而张玉、朱能来战，宣与镇抚曾浚等闭城坚守，反复谕之不下。王拥众急攻，宣率兵出拒。王遣精锐冲入其阵，执而杀之，并杀浚。事闻，革除君哀恤之。初，张玉以衡州东连雄镇，外接大宁可控引女直诸虏，且兵多骑士。三河、潞河跃马可渡，不先定将为后患。议未定决，蓟州都督指挥马宣闻变，果起兵迎拒。太宗遂遣玉及朱能将兵攻之，败于公乐驿，宣旋师守州城，玉等环城攻之，宣率众出战，为北将郑亨所擒，不屈死之。<br><br>　　己卯，革云南等府兔儿关巡检司衙门、云南府高州府所属河泊所、清江巡检司，及归化、杨林、罗次、三泊四县并归化河泊所、禄丰县南平巡检司，凡革一十六处；大理府属太和县神磨洞巡检司、赵州蔓神寨巡检司、云南县大安仓赤石崖巡检司、溟穹县凤羽乡巡检司凡五处；蒙化县属蒙化州甸尾巡检司，临安府属西河县曲陀巡检司河泊所，通海县河泊所，翟峨县铁治所，宁州河泊所，凡七处；楚雄府吕令巡检司，定远县会基关巡检司，镇南巡检司，凡三处；澄江府税课司河泊所阳宗远、河川县二河泊所，广西税课□□□□□府税课司、景东府景丰仓、曲靖沾益州通运仓、交水税课司、鹤庆府税课司、剑川州河泊所、武丁府税课司和曲州罗摩弭巡检司、石臼县皆渡河巡检司、寻甸府税课司、沅江府禾摩村巡检司、丽江府税课司、通四十八处；又安南府大庾县杨林、聂都税课局二处。　　革楚雄府咢嘉县。<br><br>　　增置济南府丰济仓大使一人。<br><br>　　革云南黑盐井盐课提举司属浪井盐课司，□五井盐课司改为师井、山井、盐井三盐课司。　　革丽江府临西县。　　革武定府和曲州、禄劝州。<br><br>　　革曲靖府南宁县。<br><br>　　置澄江府泗水县周苔巡司。　　靖难兵克居庸关，俞瑱败死。进攻怀来，克之，杀参政宋忠、都指挥彭聚、孙太，遂取密云驴儿领。<br><br>　　北平去居庸关一百二十里。关跨南北四十里，两山夹峙，一水旁流。《淮南子》所谓天下九塞而居庸其一者也。北兵毁破居庸，于是山后诸州不能守，上谷、云中守将往往降附。北克怀来，指挥宋忠被执，而开平龙门亦降焉，营皆无完者矣。<br><br>　　宋忠者，始为凤阳卫指挥使，以智闻。洪武三十一年，都督齐让讨西南夷，无功，以忠代为参将，以虏功奏。革除君尤任之。靖难兵起，忠守怀来，大将俞瑱守居庸关，相为声援。<br><br>　　己卯，靖难将指挥徐安等败，瑱拔其城，瑱走依忠，而居庸为燕将所守。太宗曰：“非尔等所知，当以智取，难以力论。力则不足，智则有余。彼众新集，其心不一，朱忠轻躁寡谋，刚愎自用，乘其未定击之，必破矣。”癸未，太宗率马云、徐祥等马步精锐八千，卷甲倍道而进。甲申，至怀来。先是，获敌谋者言诸忠，诳其将士云“尔等家在北平城中，皆为燕所杀，委尸积满道路，宜为报仇。”。将士闻之，或信或否。燕王闻之，乃命其家人张其旧用旗帜为前锋，众遥识其帜，又识其父兄子弟无恙，相呼反应，皆喜曰：“我家固安。”遂多降者。　　忠举余众仓惶列阵，未成，王麾师渡河，鼓噪直冲其阵，忠大败，奔入城。燕师乘之而入，忠急匿于厕，搜获之，遂被戮。　　忠子谦镇南指挥充军，寻赐死，年十六。彭聚以都指挥与同官孙太副、宋忠守怀来，忠之败也，与都指挥瑱皆见执，聚、太力战死之，为靖难所俘获者不可胜计，独都指挥庄得一军遁走得脱。其后反间得行，名将卜万、吴高皆见疑，而耿炳文、李景隆相继败衄，虽有大将阵晖、平安、历城侯盛庸，皆不能军而亡势成矣。初，卜万将陈亨欲降燕，而为万所制。太宗设奇，乃诈贻卜万书，盛称奖万而极诋毁亨，缄识牢密，召一卒饮之酒，且赏赍之而置书其衣中，俾归与万。其同获之卒窃窥之，问守者，曰：“遣归通意，故得厚赍。”卒跪告守者曰：“能为我请得偕行，惟命是从，不敢望赍。”守者如所言为请，遂俱遣，而不与赍者终不平，至发其事。刘真陈亨搜卒衣得与卜万书，遂疑万，执下狱，籍其家。其间吴高亦用此策云。　　丙戌，靖难兵破遵化，指挥佥事锁住降。<br><br>　　锁住本朔方人，魁梧英敏，仕元为枢密断事，国初降附，马兵长隶兴武卫。洪武乙丑正月，太祖夜梦一人，长身广眉，器宇弘伟，侍卫左右，周旋甚悉。问其姓名，对曰：“锁住。”<br><br>　　次日，即命羽林百户潘雄宣访得锁住，引见，上熟视，状如所梦将军。未几，从军北征，屡立征功，俾守大宁前卫。乙巳，调守遵化县，练兵龙山之阳。北兵既破蓟州，乘胜度石门，趋遵化，夜入其城，守将拒战死锁住遂降，俄与其子祥俱战殁，太宗官其孙荣为指挥同知。　　戊子，革兴化府兴化县道会司。<br><br>　　十八日，革九江府德化县南湖嘴巡检司。<br><br>　　庚辰，靖难兵攻永平，指挥郭虎、陈旭、赵彝以城降。　　兵自遵化移军而东，丰润、玉田、昌黎、乐亭皆下。至永平，指挥同知陈旭、佥事赵彝以城降。旭随北将徐忠等分兵攻尧深河，转攻密云，皆下。　　旭，全椒人，靖难后封荣阳伯。彝，虹县人，洪武中任虎贲百户，筑城沙漠，改官永平，后封忻城伯。<br><br>　　增置忠州安抚司经历司知事一员。　　省躬殿成，改谨身殿为正心殿。<br><br>　　先是，于干清、坤宁南北二宫之间，建退朝燕居殿，一所中储古书圣训，名曰“省躬”，命侍讲方孝孺作记。　　二十六日，革汉中府沔县，以县属黄坝、金牛、顺政、相林、青阳、杨平六县驿改隶庆城县。<br><br>　　诏京官还宜纳内官勘合。　　吏部考功员外卢义言在京官给解省亲，俱于应天府给引，有失体统，合照依丁忧例，于吏部给勘合，定限回销。诏从之。<br><br>　　遣长兴侯耿炳文佩征虏将军印，帅师北伐，诏告天下。<br><br>　　诏曰：“朕奉先皇帝遗诏，纂承大统，宵衣旰食，思图善政，以安兆民。岂意国家不幸，骨肉之亲屡谋僭逆。去年周庶人橚谮为不轨，词连燕、齐、湘三王，皆与同谋。朕以亲亲之故，不忍暴扬其过，止正棣罪，余不问。今年齐王榑谋逆事觉，推问犯者，又言与燕王棣、湘王柏同谋大逆。柏自知罪恶难逃，先已自焚死，榑已废为庶人。朕于燕王，于亲最近，未忍究其事。今乃称兵犯阙，遣长兴侯耿炳文等率兵三十万征讨其罪。<br><br>　　咨尔中外臣民军士，各宜怀忠守义，奉职平燕，与国同心，永安至治。布告天下，咸使闻知。”　　叙州府戎县守御千户王瑁招安万里菁首贼王倬等三百处。<br><br>　　八月五日壬寅，改淮安府赣榆县荻水镇巡检司为大兴庄围巡检司，置汉中府金州茶仓。<br><br>　　己巳，革除陕西行都司西宁卫递运所。　　己酉，征虏大将军耿炳文率师次于真定，遣都督徐凯以兵次于河间，都督潘忠、杨松以兵次于冀州，遂遣兵进次雄县。<br><br>　　庚戌，革绍兴府上虞河泊所、余姚县河泊所、桑盆河泊所、萧山县河泊所。<br><br>　　甲寅，诸军与靖难兵战于月样桥，败绩，都督潘忠、杨松降。<br><br>　　忠、松闻雄县被围，引兵往援。太宗谋伏兵于湖，忠渡桥，伏兵起，大败，全军皆殁。诸军不及战，登城大骂而已。<br><br>　　乙卯，革池州铜陵、青阳、石隶、东流、建德五县税课司。　　革武昌金紫矶镇巡检司。　　戊午，革衢州府常山县草坪驿。<br><br>　　庚申，革杭州府南城河泊所。<br><br>　　都督徐真及靖难兵战于大王庄，败绩。<br><br>　　癸亥，以田州府属思恩州直隶广西布政司。<br><br>　　省云南府晋宁州儒学训导一员。<br><br>　　革淮安府清河县白萍坫递运所。<br><br>　　帝临朝谕礼官曰：“今后荐新的品物，教太常寺差一员官常川聚宝门外太常司官处报知合行，荐新品物，增价收买，即便从他货卖，毋得因而作弊，刁蹬留难，亏折小民，违者治以重罪。恁礼部出榜，都教知道。”<br><br>　　癸亥，耿炳文及靖难兵战于真定，败绩，左副将军驸马都尉李坚、右将军都督宁忠、左都督顾成皆被执，炳文入城，靖难兵攻之，不克。<br><br>　　耿炳文，濠州人。父君用，元末从高庙取滁，积功为明威将军、总督。其后，克采石，取金陵，自有功，炳文皆从焉。<br><br>　　丙申岁，与张士城战于宜兴，君用贾勇先登而死，炳文代领其众。明年，取广德、长沙，擒士诚守将而降其兵。会立元帅府于长兴，以炳文为总都元帅守之。辛丑，败士诚将李伯升，追斩五千余级，拜指挥使，抚绥有方，湖人安堵。吴元年破苏州，士诚就擒，论功，召见戟门，降谕曰：“今日之功，虽古名将不能过也。”升大都督府佥事。洪武初年，授镇国上将军兼右率府副使。二年，同徐达征陕西，克之，留炳文镇守。三年正月，授秦王府王相兼陕西行省右丞。十一年，封长兴侯。十四年，辅徐达大兵追虏兵于北黄河，复还陕西。二十四年，赐宝镪五万锭、钞二千锭，使造凤阳，建其先茔，而追爵君用为侯。<br><br>　　二十五年，陕西两当县妖人作乱，承制总兵声讨，至二十七年始克之。三十年，蜀中盗起，命为征西将军往剿，平之。三十一年，镇守辽东。革除改元，靖难兵起，其后年九月，命炳文佩大将军印，自辽东率二十万援真定，都督徐凯领兵十万驻河间，都督潘忠、杨松营莫州，先锋至雄县，太宗帅师御之。中秋，出炳文不虞，破其城，忠、松引众来援，伏兵起，忠等皆被擒，因得炳文不虞虚实，遂长驱至真定。壬戌靖难将张玉、朱能、潭渊来战，炳文大败，几为所擒，奔还滹沱河东，炳文众尚数十万。十月，复与能战，皆溃降，副将、驸马都尉李坚，都督宁忠、顾成、都指挥刘遂俱被擒，炳文固守，燕兵攻城二日，不能下而去。炳文老将，长于战，至是败覆，建文君始有忧色，遂召之还，以李景隆代之，遂至于亡。<br><br>　　《开国功臣录》谓炳文战殁于阵，时年六十有五。子璇，前军都督佥事，尚懿文长女江都郡主，革除中为驸马都尉；瓛，为龙虎将军、后军都督佥事，尝率辽东军马与江阴使吴高围燕城有功；瑄，散骑舍人，擢尚宝卿，后皆获死。　　李坚，怀庆武陟人。洪武中，以功臣子选尚太祖女大名公主，为驸马。革除君即位，公主进封大长公主，坚以军功封桑城侯。无几何，命耿炳文伐燕，拜坚为左副将军。及燕战于真定时，炳文军惟备西北，其东南无备，燕师出其不意，夹击之，炳文几为所擒。燕将邱福攻坚，坚堕马，挥刀砍之，坚大呼曰：“我驸马也，勿杀！”遂生擒之以献。太宗谓曰：“尔至亲也，今至此，尚逃罪乎？”送械北平，遂道死。姑苏王琦谓坚殁于王事，子庄见宥，当袭爵，公主犹在，惧祸至，纳其诰券，庄得流寓南京，娱情诗酒，以寿终焉。崔铣《彰德志》又载坚为郡人，与李让同时为驸马都尉，而让归附太示，为之宣力。<br><br>　　要之，坚实河南产焉。<br><br>　　升六部尚书秩正一品，增左右侍郎。<br><br>　　刘俊奏佥押当以勘合为正。<br><br>　　遣曹国公李景隆佩征虏大将军印，北伐。<br><br>　　李景隆，泗州旰台县人。父文忠，曹国长公主之子，为开国元勋，追谥岐阳武靖王。景隆以洪武十九年四月袭封曹国公。上尝书“体尔祖祢，忠孝不息”八字以赐之，使之读书，友儒生，一时韦布有名者，若天台林右辈皆与交流。革除君即位，与魏国公徐辉祖等俱以元勋子见任用。太宗靖难师起，命为征虏大将军，帅师往伐，赐通犀带，饯之江浒。遂乘传至德州，收集耿炳文已败将卒，悉调各处军马五十万，进营河间。<br><br>　　太宗语诸将曰：“九江豢养之子寡谋而骄矜，色厉而中馁，忌刻而自用，况未尝习兵会见战阵，而以五十万付之，是自坑也。<br><br>　　汉高祖大度，知人善任，使英雄为用，不过能将十万。九江何等才而能将兵五十万？赵括之败可待矣。”时复召报者问景隆军中事，上笑曰：“兵法有五败，景隆皆蹈之。为将政令不修、纪律不整、上下异心、死生离志，一也。今北平早寒，卒褐不足，披冒霜雪，手足皲瘃，甚者堕指。又士无行粮，马无宿蒿，二也。不量险易，深入趋利，三也。贪而不洽，智信不足，气盈而愎，仁勇俱无，威令不行，三军易挠，四也。部曲喧哗，金鼓无节，好谀喜佞，端任小人，五也。九江五败悉备，保无能为。然吾在此，必不敢至。今须往援永平，彼知我出，必来攻城，回师击之，坚城在前，大军在后，必成擒矣。”诸将曰：“援永平则兵少。”太宗曰：“城中之众，以战则不足，以守则有余，且世子能推诚任之，足辨御敌。若全军在城，祗自示弱，彼得专攻，非策之善。兵出在外，奇变随用，且内外掎角，破敌必矣。吾出非专为永平，直欲诱九江来就擒耳！吴高怯不能战，闻我来，必走。是我一举解永平围而破九江也。”<br><br>　　九江，景隆小字。十一月，景隆引兵十万围北平城，再战郑村坝，大败，匿不以闻。明年二月癸亥，景隆致书太宗，辞不逊，诸将皆怒。四月丙申，引兵号百万军德州，郭英、吴杰等军真定，渐移近北平。先是，朝廷命中官赍尔书赐景隆斧钺，俾专征伐，渡江忽沉于水，识者以为不祥。至是复赐之。已而遇靖难师，战于白沟河，三进三却，兵将漫散南奔，而德州等处俱失守，景隆亦奔还。朝臣多请诛之，帝不从。靖难兵渡江后，令总领东城兵马，卒致开门之祸。永乐初，封太师，宠赍莫比。<br><br>　　明年，周王以受贿闻，遂执下狱。景隆曰：“非臣，陛下何以有今日？”文皇曰：“幸是朕来，若他人来，汝亦开门耶？”<br><br>　　景隆语塞，阖门幽闭者四十余年，其男女自相婚配云。世传李文忠与张腊蹋友善，张尝以斗笠蓑衣为赠，曰：“汝家有奇祸，绝食时令人披戴，仰天呼张仙，当有应。”至是，一老汉尚记其语，携以入，居数日，未有旨给粮，家大困，乃仰而呼，平地麦出成穗，采之可食，藉以全活云。<br><br>　　诏贵州都司军士高魏参赞李景隆军务。<br><br>　　巍，山西辽州人。洪武壬戌，应贡入太学，以孝行被旌，寻授前军都督府左断事。乙丑，上疏欲垦河南、山东、北平兵后荒田，及抑末役、慎选举、惜名器数事。高庙深嘉纳之。后以断事违旨，当罪，以议贤，谪戌贵州关索岭，仍许以侄代役。<br><br>　　上既登极，诏至，巍上表称贺，大意谓先帝传位嫡长，大居正也。复举下武诗，绳其祖武，为体五始之要。未几，复上疏言事，一曰欲弱藩王之权云云，书奏不报。既而知州王钦辟举入朝。九月乙卯，吏部言巍失伍，诏还贵州。靖难兵起，乃言：“周公东征，必待三年而灭之，欲三叔、武庚自悔而修耳。今某不轨，命将讨之，易皇上好生之心，岂忍赤子肝脑涂地乎！<br><br>　　臣顾奉明诏，晓以天命祸福，明亲亲，有和解之义，无仇杀之理，使罢兵而复守分土。”至是，景隆出师，诏巍参赞，巍遂上书文庙，略曰：“近因天下不幸，我太祖皇帝升遐，天子钦遵遗制，嗣登宝位，诞布维新之政，下养老之诏，天下感戴，莫不愿立于朝而忠其事。皆曰内有圣明君王，外有骨肉藩翰，二帝三王之治可待也。忽闻大王与朝廷有隙，张皇三军，抗御六师，不知其意何出。今在朝诸臣，文者异之以智，武者奋之以勇，执言仗义，以顺讨逆焉。有不胜臣，寄迹岩穴，不忍坐视兵连祸结，挺身自投，愿效一策。盖以为一二之欲而覆百万之生灵，岂仁智之为哉！以为动干戈孰若和解，使帝者复帝，王者复王，君臣之义大明，骨肉之恩愈厚，乃天下万世之幸也。　　臣所以奉诏，置死度外来见大王，欲尽一言者，臣宿许太祖殒首结草，岂有要求哉！且天下神器也，不可智力求。秦以智力求，不能以二世守。魏以智力求，不能以三世守。若我太祖乘元乱，提一旅，奄有华夏，岂智力所能，实应乎天而顺乎人也。<br><br>　　以大王之贤智，躬承先帝圣训，不为不熟，何以一朝之忿遂以骨肉之亲翻为仇敌，其为先帝之累何如哉？昔周公遇流言之谤即避居东，若使大王闻疑谤之言，解护卫、甲兵，释骨肉猜忌之疑，塞谗邪离间之口，大王安得不与周公比隆哉！大王虑不及此，遂驰檄兴至，侵袭疆守，所以任事者得借口以为大王假诛右班文臣，实欲效汉之吴王倡六国以诛错为名也。孟子云：‘家必自毁而后人毁之。’臣恐奸雄豪杰乘衅突起，万一失利，大王获罪，先帝不能辞责矣。今大王据北平，取密云，下永平，袭雄县，掩真定，擒将虏士，易若建瓴，虽孙武岂能遇哉。但自兴兵以来，虽今数月尚不能出区区蕞尔一隅之地，较之天下，十五而未有一焉，其用兵之际又可知矣。且佳兵者不祥，百战百胜，兵家不以为奇。今大王兵士大约三十万众，与我天子义则君臣，亲则骨肉，犹生离间之疑，况三十万众，异姓之士，保终身困迫而死于殿下乎？盖屡战则疲，疲则离，离则孤，大王其熟思之。臣躬奉圣天子之旨，念及大王以为帝室最近之亲，何至如此，未尝不洒泣流涕。大王若信臣言以为质，上表谢罪，按甲休兵以待，事报朝廷，必宥大王及军民士之罪，用修亲好，则天意顺、人心和，太祖在天之灵亦安矣。大王执迷不回，恃小胜，忘大义，以寡敌众，为此侥幸不可成之悖事，臣不知孰优也。况太祖大丧未终，毒兴师旅，恐与伯夷、叔齐、泰伯、仲雍求仁让国之义有径庭矣。殿下有清夷朝廷之心，天下臣民以殿下不无篡夺之意，幸而得成，固中大王之计，后世公论以大王为何如？倘有蹉跌，取讥万世，于斯时也，追论愚臣之言，其可得乎！愿大王再思而审处焉。”书奏不报，巍又假周公援引《诗》、《书》，反覆几千言，末云：“今殿下论亲亲，最长、最贤，即我朝之周公也，当流言之谤亦如周公。安重自修，无一毫骄吝之态。有则改之，无则加勉。内辅朝廷，外屏四夷，则周公不得专美矣。惟我朝家业同周室、太祖纯德同文王，皇后慈惠同后妃。今殿下才美同周公，辅吾皇上守成迈成康，故以周家始终之说言之。巍白发书生，生死不惧者，久蒙太祖教养，无所补报，故披露肝胆，大陈义理之辞。如果赐死九泉之下，得见太祖，问臣所以，臣亦有以借口矣。”书奏又不报。<br><br>　　庚辰夏，从景隆北伐，军溃南奔德州，皆降。已而遇督饷参政于临邑，时遇端阳，酌酒同盟，遂协谋固守济南，大著劳绩。<br><br>　　后从征晋阳、雁门等处。壬午夏，闻京师已定，乃缢死驿舍。<br><br>　　九月戊辰朔，监察御史韩郁上书奏为机密事：“臣闻人主亲其亲，然后不独亲其亲。兹陛下讲之有素，行之方笃，而佐之无人，以致激变也。盖尝即彼诸王，既废而言之，以言其亲，则太祖之遣体也；以言其贵，则孝康之手足也；以言其尊，则陛下之叔父也。彼虽可废，则太祖之体不可残也。亲之手足不可缺也，父叔之恩不可亏也，且使二帝在天之灵，有子有孙为天子，而厥弟厥子遭残戮，是则其心为何如哉？臣每念及此，未尝不为之流涕也。此皆残酷竖儒持一己之偏见，废天下之大公，或者病藩封之太重，谋削贬之权衡，疑之太重，虑之太深，所以流祸而至于此也。方周王不轨之际进言，则曰六国反叛，汉帝未尝不削也。执法则曰三叔流言，周公未尝不诛也，遂使周王父子流离播迁，有甚于周公之诛管蔡者矣。夫唇亡齿寒，人人自危，理之常也。矧周王既废，湘王自焚，代府被推，而齐臣又告王反矣。为计者必曰：兵不举则祸必加。是则朝廷激变之也。及燕之举兵，厥今两月，前后调兵者不下五十余万，而乃一矢亡获，谓之国有谋臣，可乎？夫兵，凶器也；战，危事也。以危事而用凶器，其可淹久而不勇决乎？经营几许而军需犹是告乏，粮饷犹是不给，将不效谋，士不效力，徒使中原无辜赤子困于道路，迫于转输，民不聊生，日甚一日。九重之虑无已，出入帷幄与图大事者，方且洋洋自得，若无事人。由此而观彼，其劝陛下必削藩国者果何心哉？谚曰：‘亲者割之而不断，疏者续之而不坚。’殊有理也。陛下诚不察此，愚臣以为不待十年，必噬脐之悔矣。臣至愚，感恩至厚，不敢不言。　　伏愿少垂洞鉴，兴灭继绝，释齐王之囚，封湘王之墓，还周王于京师，迎楚蜀为周公。俾其各命世子持书劝燕，以罢干戈之举，以慰宗庙之灵，明诏天下，使之拨乱反正，以厚亲亲之恩。　　如是，宗社幸甚，天下幸甚。”<br><br>　　革兖州府东平金线闸日巡检司。<br><br>　　又改平阴县滑口镇巡检司为潘家口堆巡检司。<br><br>　　辽东总兵官都督耿瓛帅师攻永平府，不克。<br><br>　　乙亥，革广宁中屯等卫于广宁中卫。<br><br>　　丙子，革池州府东流县吉阳镇巡检司。<br><br>　　增置肇庆府阳江县丞、簿各一人。<br><br>　　壬午，改镇江府丹徒县京口驿直隶南京。　　癸亥，改保宁府江油县西平马驿为武平马驿。<br><br>　　己丑，改巩昌府会宁县青家驿巡检司为古城巡检司。<br><br>　　征谪戍官伏离等入京，复为指挥佥事等官。<br><br>　　李景隆次于德州，征谪戌武官赴德州操备。　　调抚州守御千户所官军赴德州听操。<br><br>　　十月五日辛丑，革四川行都司利济驿。<br><br>　　壬寅，革会州卫河南驿。<br><br>　　癸卯，置云南府昆明县儒学。<br><br>　　增置平阳府，置实库大使一员。<br><br>　　甲辰，革国子监博士学正学录，增置助教一十七员。戊申，改赣州府南桥堡巡检司为安远巡检司。<br><br>　　辛亥，李景隆以诸军至北平，攻城不克，遂筑垒于九门。　　壬子，增置鹤庆府训导二员。<br><br>　　甲寅，靖难兵袭执宁王权，三卫官军总兵官都督刘贞遁还京师，守将都指挥朱鉴死之，行军都督陈亨等降，遂以其众归。<br><br>　　或记曰：文庙初起，兵犹未盛，闻景隆将进攻北平，患之。<br><br>　　先是，高庙末年，尝命文庙巡边，大宁军隶护卫官军，相与欢甚。大宁领朵颜三卫，多胡人精锐，不靖，而戌卒皆中州迁徙之众，北方苦寒，日夜思归。文庙知之。至是，命仁庙婴城固守，独率千余，倍道趋大宁，遗书宁王，告以穷蹙，求为和解。<br><br>　　宁王信之，遂单骑入城，执手大恸，祈请甚切，宁王为之草表陈谢。居数日，情好甚笃，从官稍稍入城，阴结诸胡，并思归之，士皆许之。既行，宁王饯送郊外，伏兵拥宁王偕行，招诸胡及戌卒皆从。大宁城空，靖难兵自是愈盛矣。世传文庙善战，宁王善谋，一时章檄令谕多出其手，尝有事成中分之约。后京城平，宁王欲建国，遂上奏乞巡视，许之。宁王出以飞旗，谕有司治道。文庙闻之大怒，诏禁飞旗，治有司罪。宁王不自安，悉屏从兵，与老弱中官数人偕往南昌，称疾，卧城楼，乞封南昌。诏即布政司为府，屋舍无所更历，武庙殿阁尚黑云。宁王既得请，遂放志神仙，以善终。<br><br>　　贞，合肥人。洪武中，宁献王封大宁，贞为总兵官。北平兵入大宁，宁王尽以护卫官军之北平，意贞亦降，籍其家下之狱。俄而贞由海道自福建还京师，家人遂得释。大宁在喜峰口外石惠州地。国初设大宁行都司，与辽东、宣府二镇相为声援，自后弃大宁，与朵颜诸虏都司迁保定，而东边遂失一藩篱矣。<br><br>　　贞女为文庙昭顺德妃。<br><br>　　甲子，省顺庆府蓬州儒学训导三员，营山县儒学训导二员。<br><br>　　乙丑，改贵州思州府平溪马驿。<br><br>　　革辰州府沅州使溪水驿，改令水驿为使溪马驿，晃州水马驿为晃州马驿。<br><br>　　丙寅，省南阳府镇平县训导二员。<br><br>　　征云南官军入京备征。　　十一月五日辛未，李景隆及靖难兵战于郑村坝，大败。壬申，景隆还德州，北平城九垒皆溃。癸酉，靖难兵入城。先是，景隆次德州，征兵诸路，合五十余万。闻文庙东出，遂围北平。<br><br>　　刑部郎中魏校曰：“景隆号令严明，莫敢违。初围北平，筑九垒于九门，又结九营于郑村坝，亲督之，以待文庙之还，令垒营人各为战，非受令不得轻动。文庙谋知之，遂悉锐攻一营，尽歼之，莫有救者。连破七营，遂逼景隆营，景隆不能支，宵遁。翌日，九垒犹固守，次第破其四垒，诸军始闻景隆走，委弃兵粮，晨夜南奔，景隆遂还德州。”　　丁丑，改四川盐课提举司属黑盐井、白盐井盐课司隶会川卫军民指挥使司，改宁番卫白盐井二盐课司隶盐井卫军民指挥使司。己卯，改四川宁番卫大宁场盐课司。<br><br>　　庚辰，革延安府葭州税课司。<br><br>　　辛巳，革池州府贵池县李阳河巡检司。　　癸未，改曲靖府南宁县白水关马驿，隶沾益州。<br><br>　　壬辰，改福建宁德峬村批验盐引所于北茭批验盐引所。<br><br>　　罢兵部尚书齐泰，复以茹嫦为户部尚书。<br><br>　　罢太常寺卿黄子澄。<br><br>　　时以文庙表列，子澄等罢之。<br><br>　　革平夷卫。　　李景隆复聚兵于德州，军声复振。<br><br>　　以副都御史陈性善监景隆军。<br><br>　　陈性善名复，以字行，山阴人。洪武中，以春秋魁乡试，列名上第，胪唱时，上见其凝重，属目久之，谓侍臣曰：“向唱名陈性善者，君子也。”赐进士第出身，授行人司副，已而入翰林为检讨。初，诚意伯刘基薨，上命御史李铎往取其遗书，基子琏即出观象、玩占于石室中，从铎诣阙上之。上简精楷者数人入便殿翻录，性善预焉。上天威严重，进见者皆惶汗甚，或掣肘不成一字，惟性善动止安雅。既竣，书法端妍，上喜悦，令赐以酒。是时威谴叵测，性善淹留竟日，家人以为必死。既出，莫不大惊。久之，起升礼部左侍郎，荐达薛正言辈云。前河南布政司使韩宜司，方隶谪籍，亦以性善言，起为副都御史。<br><br>　　皇太孙在东宫时已熟性善名，及即位，一日退朝，独留性善，赐之坐，问以治天下之道要，且使书于纸。以是性善感知遇，尽所欲言，朝廷悉从之。然施行未竟，辄为权奸所更改，性善朝见，曰：“陛下不以臣愚，猥承顾问。臣既僭尘上听，许臣必行，今而诏书云然，所谓为法自戾，陛下无以信天下矣。”<br><br>　　未几，文皇帝入靖内难，上命性善监李景隆。大战白沟河，败绩，与大理寺丞彭与明、钦天监副刘伯完、指挥王贺等皆被执以归，纵遣之，性善朝服跃马入于河以死。诏加追戮，徙其家属于边，后悉赦之还。邑人吴源为传其事。　　十二月十一日丁未，置济南府长山县白山递运所，历城县龙山递运所、邹平县青阳递运所，青州府安邱县浯河递运所、浯河驿渠邱递运所、渠邱驿，益都县青社、金岭镇二递运所、昌乐、新兴递运所、新兴驿。庚戌，革乌撒军民府在城□□二递运所。<br><br>　　甲寅，增置营缮虞衡司主事各三人。<br><br>　　戊午，革乌撒军民府赵班巡检司。<br><br>　　辛酉，靖难兵攻广宁，克之。<br><br>　　癸亥，置长芦运司两淮运司、广东运司、福建运司各照磨所。<br><br>　　改威武卫为济南左卫。　　改淮南武崇河驿隶桃源县。<br><br>　　置重庆卫石柱宣抚司隘关巡检司。<br><br>　　遣都督瞿能将兵北伐。<br><br>　　岷王楩有罪，废为庶人，岷府典膳李英等伏诛。<br><br>　　革湖广五开卫武阳千户所，移盖州等卫军实广宁左右前三所。<br><br>　　营州石屯等卫官军逃诣辽东，诏编发给赏有差。<br><br>　　蓟州卫镇抚曾璇谋起兵还朝，不克死之。<br><br>　　驸马都尉王宁谋反，幽于其第。　　改牧马看见所四所隶孝陵卫。<br><br>　　永乐元年封□宁为永春侯，世袭，宣德间止授指挥佥事。<br><br>　　改兴州左右二屯卫官军于营州卫。<br><br>　　卫官张伦等率二卫官军逃还，结盟报效。<br><br>　　诏兴州、营州、开平等卫全家在伍者，分房发回，天下卫所军士死亡，籍止一人者，放为民。此当在三十一年。　　在礼科给事中铁铉为山东参政。<br><br>　　铁铉，河南邓州和丰乡人。洪武间，由国子监生授礼科给事中。一云初为都督府断事。奏对详明，高庙善之，字之曰“鼎石”。凡法司有疑狱未决者，必以属铁铉。文庙潜邸时，有诉违法状者，召至，属法司问之，数日狱未成。高庙怒，命铉鞠之，片时而成，以此益爱重之。未几，擢山东布政司参政。<br><br>　　庚辰，靖难兵起，曹国公李景隆驻师德州，铉督漕运，飞刍挽粟，水陆立进，露集山邱，未尝缺乏。既而军败南奔，与参赞高巍相遇于临邑，遂协谋固守济南，被围月余不下，城有被攻破者辄完之，以计诈降，开门板候其入，下之，几中其计。靖难师知不能克，越三月，乃弃去。事闻，遣使赐以白银练币，封及三代。铉入谢，上赐宴，升布政司使，寻升兵部尚书，佐大将军历城侯盛庸总天下兵。文庙践祚，用计擒至，正言不屈，令其一顾，终不可得。去其耳鼻，亦不顾，碎分其体，至死骂方已，壬午十月十七日矣，时年三十七。父仲名，母薛氏，皆逾年八帙，并海南安置。子福安，年十二，发河南编伍七岁鞍辔局充匠，寻皆死。<br><br>　　燕王上书：“燕王隶谨奏，为报父仇事，臣稽首顿首百拜昧死言：臣闻天下至尊而大，莫君与亲也。故臣之于君，子之于父母，必当尽其礼者，盖不忘其大本大恩也。所以不敢忘者，亦理之当然也。故臣之于君则止乎忠，子之于父则止乎孝。如臣不忠于君，子不孝于父，是忘大本大恩也，此岂人之类也与！若然，则君亲之大本大恩，为臣子既不可以不报，则君亲之仇，为臣子者其可不与君亲报乎！《礼》：父之仇不共戴天，兄弟之仇不反共。今我太祖高皇帝，臣之君也，父也，君父之仇，其可以不报矣乎！我父皇存日，因春秋高，故每岁宣藩屏诸王曰：‘我之所以每岁唤尔诸子来见，我年老，虑有不虞。<br><br>　　’父皇健日尚如此，父皇病久，焉得不来宣我诸子者？不知父皇果有病也？亦不知用何药而勿救，以至于此大故也？父皇五月初十日亥时崩，寅时即殓，不知何为如此之速也？《礼》曰：三日而殓，候复生也。今父皇不一日而殓，礼乎！自天子至于庶人焉，有父死而不报子者，焉有父死而不得奔丧者也！何故父皇宾天一月，才发诏令亲王天下百姓知之？如此则我亲子与庶民同也。礼乎！《礼》曰：天子七月而葬。今父皇七日即葬，不知何为如此之速也？臣以此礼不知出于何典？今见诏令言燕庶人父子，方知父皇葬以庶人礼也。其可哀也矣！其可痛也矣！父皇宾天，葬礼未期，即将宫殿折毁，掘起地五尺，不知父皇得何罪而至如此也？况陛下即位之初，尝谕普天下文武百官，其中有云太祖高皇帝用心三十年，大纲纪大法度都摆布定了，如今想着太祖皇帝开基、创业、平定天下，便如做下一所大房子与人住的一般。若是做官的，政事上不同心、不守法度，便是将房子折毁了，却要房子里安稳住的一般，世间安有此理旨哉！言乎今陛下听信奸臣齐尚书等之言，即将祖业折毁，与诏旨大相违背，使天下之人皆欲守其法度亦难矣哉！孔子曰：‘父在观其志，父殁观其行。三年无改于父之道，可谓孝矣。　　’我父皇存日，尝与众王曰：‘我与天子，盖造宫殿，不过欲壮观，天下万邦来朝，使其观瞻，知中国天子之尊严如此也。　　然此劳民苦军，费用钱粮，岂易为尔。故我今日盖造宫殿极为坚久壮丽，使后为帝者享用，不须再造，劳苦军民也。’今将祖业折毁，礼乎？臣于父皇宾天，便欲诣关究问，恐彼外人不知者以为臣有他心、犯陛下也，故不也一言，吞声忍气，而泪从腹中落也。不意在朝左班文臣齐尚书、黄太常卿等官，皆是奸邪小人、贪墨猾吏，皆我太祖皇帝诛不尽之余党，又行结构为恶，以陛下年少宽容，每用巧言欺惑，变乱祖法，岂不知《皇明祖训御制序》云：‘凡我子孙，钦承朕命，毋作聪明，乱我已成之法，一字不可改易，非但负朕垂法之意，而天地祖宗亦将孚祐于无穷矣。呜呼，其钦戒之哉！’齐尚书尝奏，凡朝几筵，揖而不拜，及乎小祥节届，亦不亲行祭祀，至于各王差官到京行祭祀礼及奏事，将百户林玉、邓庸等拿下，囚系捶楚锻炼，令其诬王造反，此何礼也！齐尚书又诬亲王擅自操练军马、造军器，必有他图。齐尚书明知《皇明祖训兵卫》二条：凡王教练军马，一月十次，或七八次、五六次；其临事有警，或王有间暇，则遍数不拘。又云：凡王入朝，其随侍文武官员、马步军旗不拘数目，若王恐供给繁重，斟酌从行者，听之；其军士仪卫旗帜甲仗，务要鲜明整齐，及壮臣民之观。于洪武二十五年春，父皇太祖高皇帝特诏诸王赴京，赐敕内一件，云常岁训将、练兵，验视周回封疆险易，造作军器，务要精坚堪用，庶使奸邪难以口舌惑众。敕后书曰：‘洪武二十五年正月二十一日，早朝后午时分，朕于奉天门命翰林修撰练子宁、许观、编修吴信三员，执笔听命，朕口占以成，以示后人，以辨真伪，孙允炆亲目之后发行。’故敕臣想太祖皇帝以诸子出守藩屏，使其常岁操练兵马、造作军器，欲为防边御冠，以保社稷，使帝业万世固也，岂有他心哉！其奈奸臣齐尚书、黄太卿、左班文职等官，不遵祖法，恣行奸凶。操威福予夺之权；天下之人，但知有齐泰等，不知有陛下也。七月，来诈传圣旨，使令恶少都督宋忠、指挥谢贵等，来谋杀臣。臣为性命，不得已而动，擒获反贼宋忠、谢贵等了当，已尝具本奏闻，拘留宋忠、谢贵等在官，钦候降旨诛决。到今不蒙示谕，其奈齐尚书又行矫诏，令长兴侯耿炳文等领军马驻营雄县、真定，来攻北平。臣为保性命，不得已而又行动兵，杀败逆贼耿炳文等所领军马，擒获驸马李坚、都督潘忠、宁忠、顾成、都督指挥刘燧、指挥□成等了当。奸臣齐尚书出榜，令军骂燕贼父子。太祖皇帝，我之父也；骂贼父子，是骂祖与叔父为贼，岂非大逆不道。奸臣齐尚书如此无礼，其罪当何如哉！不意十月初六日，又矫诏令曹国公李景隆总兵，令天下应有军马来攻北平城，欲杀臣。臣不免亲帅精兵，尽行杀败，李景隆等夜遁而去。若是如此，齐尚书等必欲杀吾父皇子孙，坏我父皇基业，意在荡尽无余，将有以溷天下。此等逆贼，必不与之共戴天。不与父皇报得此仇，臣纵死亦不已也。今臣昧死上奏皇上，陛下怜太祖高皇帝起布衣，奋万死不顾，一生创业，分封诸子；今陛下听奸臣之言，父皇宾天未及期年，将父皇诸子诛灭殆尽。伏望陛下俯赐仁慈，留我太祖皇帝一二亲子，以奉祖宗香火至幸！陛下累发军马攻北平，必欲杀臣。臣为保性命，将十万之众，俱是舍死忘生之士，报我父皇太祖皇帝平日恩养之厚，保我父皇子孙，尽力效忠于今日。谚云：一人弃命，千人莫当。纵陛下有数百万之众，亦无如之何也。伏望陛下体太上好生之德，莫驱无罪之人死于白刃之下，其恩莫大焉。复请陛下但是父皇宫中曾侍病者宫人并长随内官，又用药医官、营辨葬事及监折宫殿等官，奸臣齐尚书、黄太卿、应有左班文职等官，发来与臣军前究问。钦愿皇帝陛下奉承皇祖之训以安圣心，永为社稷之主，使天下人民各得其所矣。如陛下听奸臣之言，执而不发，臣请帅精兵三十五万，直抵京城索取去也。此等皆我父皇之仇人，臣必不与之共戴天。臣若不得与父皇报得此仇，是臣为子不孝也；为子不孝，此是忘大本大恩也，岂人之类！　　今将合行奸臣数目开列于后：一宫中侍病老宫人，一长随内官；一太医院宫，一礼部官；一葬事官，一造孝陵驸马等官；一奸臣齐尚书、黄太卿、左班文职；一监折毁宫殿工部官内官。<br><br>　　如上逆党，一一如数发来臣军前，究问的实。即行差官赍押司，具本奏闻，伏取圣明裁决。如果不发奸臣齐泰等来臣，必不已也，兵抵京，赤地千里，臣冒渎天威，无任激切，恐惧之至。臣棣顿首稽首，百拜昧死谨具奏闻。”<br><br>　　元年十一月初九日，臣棣燕王移檄天下：“燕王令旨，为报父仇事谕天下藩屏诸王、大小各衙门官吏、军民人等曰：惟我父皇太祖高皇帝，奉天承运，华夷一统天下生民之主。自践天位以来，诞敷圣泽，广被万方；弥扇仁风，溥及八表；使天下雍熙，无一物不得其所，何异唐尧、虞舜之世。我父皇可谓道通邃古，德齐前圣，虽汉开国之君岂能企及哉！然而四海既平，天下底定，以长子立为皇太子，余子无分嫡庶，悉皆裂土封王，各守藩屏，同享富贵，以为万代子孙之计。岂期数年以来，不幸皇太子薨逝，秦、晋二王相继而卒。我父皇慈念皇太子蚤逝，遂立其次子为皇太孙，居东宫。洪武三十一年闰五月初十日，不幸父皇宾天，皇太孙即帝位。然我众王不敢以叔道自尊，凡表奏称贺，顿首百拜，万死言何。因则钦遵父皇明命，不敢为一毫之非礼，臣子之情至矣。然而帝年幼冲，即位以来，任用奸邪小人、贪墨猾吏为六部都察院、左班文职等官，日以甘言巧计蔽君之聪明，使君淫酗酒色，不遵丧制，不孝于祖，不亲政事，崇信奸回，放黜师保，屏弃典刑，残害骨肉。于是秽德怒于天地，京城地震十日，山崩水溢，天火灾其上库。二月，霹雳、大风雨，发屋拔木，蝗出遍生于陇亩。占书曰：地震者，地德至静，欲其尝安，不敢动摇。若主弱臣强，地必震动。臣下擅权，则土为不宁，而变怪生焉。阳伏不能出，阴迫不能入，阴阳相激，地必震于宗庙宫殿者。人君失位，国无忠臣，诛伐不能以理，理下不相亲也。山崩水溢者，五行失序也。<br><br>　　山，公辅之象，贤人退，小人进，则山崩。山无故自崩，国易政，人主失位，必流散也。天火焚其上库者，赏罚不明也。烧宫室者，君不思道，厥妖火焚宫室也。霹雳大风雨发屋拔木者，小人在位，贤人出走，君用谗言，杀正人。蝗虫遍生陇亩者，佞臣辅君以贪苛之政，邪臣在位则虫食苗叶；君用才不当，臣不任职，则虫食苗节；佞臣在位则虫食苗心；任用奸邪则虫食苗根也。吁！天之警戒如此。此皆齐尚书、黄太卿、左班文职等官，谗佞恣行不道，苦军害民，惟以诛灭亲王为心，以致灾异如此。先是，父皇有病，付敕宣我第四子来，奸臣齐尚书匿其使命，使我父子不得相见。至于父皇疾革，数问曰：‘第四子来否？’岂知佞臣齐尚书阴谋用心如此。所以父皇有病，焉肯令我诸子知之。至于升遐，亦不即报我诸子奔丧。至今父皇得何疾，用何药而弗救，至于大故。闰五月初十日亥时崩，寅时即敛。礼三日而敛，冀其复生，不知何为如此之速也？停棺不于中殿，七日即葬。古礼天子七月而葬，何为如此之速也？<br><br>　　余以札不知出于何典，今见诏内言燕庶人父子，方知父皇太祖皇帝葬以庶人之礼也。其可哀也已！其可痛也已！何故父皇宾天一月，方发诏令亲王及百姓知之，如此则我亲王与庶民同也。<br><br>　　礼乎？非礼乎！况父皇宾天，葬礼未具，即毁折宫殿，掘地五尺，不知父皇得何罪而至于如此也！况帝即位之初，尝谕普天下文武百官，其中有云太祖皇帝用心三十年，大纲纪、大法度都摆布定了。如今想着太祖皇帝开基创业、平定天下，便如做下一所大房子与人住的一般。若是做官的，政事上不用心、不守法度，便是将房子折毁了，却要在房子里安稳住的一般，世间安有此礼旨哉！言乎今上任听信奸臣齐尚书等之言，即将祖业折毁，与诏旨大相违背，使天下之人皆欲守其法度，亦难矣哉！孔子曰：‘父在，观其志；父没，观其行。三年无改于父之道，可谓孝矣。’我父皇存日，尝与我众王曰：‘我为天子盖造宫殿，不过欲壮观，天下万邦来朝，使其观瞻，知中国天子之尊严如此也。然此劳民苦军，费用钱粮，岂易为尔，故我今日盖此宫殿极为坚久壮丽，使为帝者飨用，不须再造，劳民苦军也。’今将祖业折毁，礼乎？及齐尚书尝奏凡朝几筵，揖而不拜，及乎小祥节届，亦不亲行祭祀。至各王差官到京行祭祀之礼及奏事，将百户林玉、邓庸等拿下，囚系棰楚锻炼，令其诬王造反，此何理也？齐尚书又诬亲王擅自操练军马、造军器，必有他图。齐尚书明知《皇明祖训兵卫》内二条，凡王教练军士，一月十次或七八次、五六次，或临事有警，或王有间暇，则遍数不拘。凡王入朝，其随侍文武官员、马步旗军，不拘数目。若王恐供给繁重，斟酌随行者，听之；其军士仪卫、旗帜甲仗，务要鲜明整肃，以壮臣民之观。于洪武二十五年春，父皇太祖高皇帝时诏诸王赴京，赐敕内一件，云常岁训将练兵，验视周巡封疆险易，造作军器，务要精坚堪用，庶使奸邪难以口舌惑听。敕后书曰：‘洪武二十五年正月二十一日，早朝后午时分，朕于奉天门命翰林修撰练子宁、许观、编修吴信三员，执笔听命，朕口占以成，以示后人，以辨真伪。孙允炆亲目之发行。’故敕臣想太祖皇帝以诸子出守藩屏，使其常岁操练军马、造作军器，欲为防边御寇，以保社稷，使帝业万世固也，岂有他心哉！其奈奸臣齐尚书、黄太卿、左班文职等官，不遵祖法，恣行奸究，操威福子夺之权。天下之人，但知有齐尚书，不知有皇帝在上也。然而帝被奸臣所惑溺甚，故我父皇骨肉未冷，坟土未干，后母尽妻之。初以流言而罪周王，破其家、灭其国，将周王次妃选入，其宫人悉配于军士。湘王无罪，听谗臣之言，赐其焚死。齐王无罪，又听谗臣之言，降为庶人，拘囚在狱，护卫侍从人等，尽皆拨散。及乎岷王，又听谗臣左班文武、齐尚书等官之言，以金帛赏王之左右，使其诬告岷王，降为庶人，流于漳州烟瘴地面。想齐尚书、黄太卿等奸邪小人、贪墨猾吏，将我父皇之子孙报其私仇，快其心志，呜呼！彼人之毒甚于狼虎。我父母能有几多子孙，受彼之害，能消几日尽！痛心疾首，岂胜言哉！不意奸臣齐尚书等又使令恶少谢贵等为北平都司官，张昺为布政司官，有本府长史葛诚用心狡诈，来谋杀我于六月，将军马围住外墙，栅木截我端礼四门行路，杀我守王城上军士。披甲执仗，锐鼓叫呼，声震城野，使人在城坐食惶惧不安，我亦可耐之。至七月十五日来谋杀我，约申时引兵入王城。当日有都指挥张信来透消息，为保性命，不得已于未时动兵擒获逆贼谢贵等了当。七日十六日，都督宋忠等领军马八千、步军一万二千，调山西万安、怀安宣抚前卫军马一万，前往怀来下营，期会各处军马来攻北平。予故不免亲帅精骑八千，直抵怀来与忠军交战。自辰至午，忠军大败，获马六千匹，生擒到逆贼宋忠、都指挥孙太、俞填等，尽行杀死，余众悉降。八月，奸臣齐尚书等又矫诏使长兴侯耿炳文等领军马三十万前来雄县、真定，期会各处军马来攻北平。不免又行亲帅军马往彼迎敌，于当月十六日破雄县，斩首九千余级，获马三千匹，生擒到都督潘忠、指挥杨松。二十五日，大破真定，将逆贼长兴侯耿炳文所领军马尽行杀败，斩首五万余级，获良马二万五千余匹、生擒左副大将军驸马李坚、右副大将军宁忠、右督都顾成何，都指挥刘遂众降，咸宥归于原卫。江阴侯吴高、都督耿瓛、杨文将辽东军马来围永平，我帅骑士一万九千，倍道兼行，直抵永平，吴高等闻风夙夜逃奔。以太祖皇帝恩养厚德，都指挥房宽领军马出城来降，所有逆贼朱鉴万□凌迟处死了当。惟都督刘贞、陈亨将领军马守住松亭关不肯来降，我亲帅精锐骑士三万袭破其营，生擒都督刘贞，陈亨单骑遁去，太宁遂平。奸臣齐尚书出榜令军民骂燕贼父子，是骂祖与叔父为贼，岂非大逆不道。奸臣齐尚书等如此无理，其罪当何如哉？<br><br>　　未几，奸臣齐尚书、黄太卿等左班文职又行矫诏，使令曹国公李景隆领天下各都司军马五十余万，于十月初六日来攻北平，围我之城，必欲杀我。谓天下官军何不念太祖皇帝恩养厚德，留我一二亲王以奉祖宗香火，岂不幸哉！故我仰赖祖宗积德之深，于是亲帅军马，以寡敌众，将景隆所领天下军马尽行杀败，斩首一十万九千余级，余众降者咸宥归于原卫，景隆等夜遁西而去。然余之用兵，所向克捷，此皆余平日存忠孝之心，故天地、祖宗神明怜而佑我也。若不如是，纵用兵如孙吴亦无能为也。余想奸臣齐尚书等必欲害坏我父皇子孙基业，荡尽无余，将以图天下也，何如此之苦毒也哉。窃惟我父皇亲亲之心，天下之人所知者。且如靖江王守谦，其祖为恶，至于守谦，景恶不悛，降为庶人。我父皇思念祖宗，尚不忍破其家、灭其国，复立其长子为靖江王，诸子皆为镇国将军，享有爵禄，与朝廷同其久远也。周、齐、湘、代、岷五王，皆父皇亲子，纵有恶亦当宽恕，何况无为恶之实迹。《皇明祖训》法律内一条，凡风宪官以上，小过奏闻，离间亲戚者斩。风闻王有大过亦无实迹可验，辄以上闻者，其罪亦同奸臣齐尚书、左班文职等官，不遵祖训，助君为恶，而遂至于如此，使我众王日夜忧愁，饮食睡梦不遑宁处。况子自父皇宾天以来，抱病持服，未尝一日离苫次，遵其亲法，毋敢少犯，惟日守分而已，奈其诛灭五王，又来杀我。顾余虽匪才，乃父皇太祖高皇帝亲子，母后孝慈高皇后亲生，皇太子亲弟，忝居众王之长。礼曰：父之仇，不共戴天；兄弟之仇，不反兵。今奸臣齐尚书、黄太卿等，余必不与之共戴，不报得此仇，纵死亦不已矣。故用钦遵《皇明祖训》法律内一条，躬行率领精兵三十万，诛讨左班文职奸臣，献俘于祖宗神明，令受非常之刑。上以政其君，下以安其军民，使我父皇基业以永万世，岂不幸哉！呜呼！皇天后土常以大中至正而为心，祖宗神明宁无诛奸去邪而为念！故用谕示普天下藩屏诸王，暨大小各衙门官吏、军民人等，咸使知朝廷左班文职奸邪大逆不道，我父皇之仇，为子者其可不报乎？故谕。”