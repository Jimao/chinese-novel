&nbsp;&nbsp;&nbsp;&nbsp;庚子四年，是岁西秦降于后秦王。<br><br>&nbsp;&nbsp;&nbsp;&nbsp;却说南燕王慕容德即皇帝大位，都广固，更名裕德。因谓文武曰：“朕今年迈无嗣，大不幸也。吾闻不孝有三，无后为大。今贵为天子，富有天下，若不早定东宫，朕崩之后，是遗祸于宗室也！吾欲择宗族中有德者立之，卿等议何人堪任大事也！”时尚书郎鲁邃上言曰：“陛下之兄北海王慕容纳之子名超，字祖明，仁德久著。臣闻慕容暐降秦王苻坚之时，被苻坚徙于长安，苻坚被后秦王姚苌所害，长安为姚兴所都。姚苌已死，其子兴嗣位，其弟姚绍有知人之鉴，见超异之，劝姚兴授以爵位。姚兴信之，召慕容超入见，超恐姚兴相害，凡有所问，深自晦匿，咸推不知。因此姚兴鄙之，谓弟姚绍曰：‘谚云：妍皮不裹痴骨，汝胡妄语耶？’由是姚兴勿用，至今还在长安。<br><br>&nbsp;&nbsp;&nbsp;&nbsp;陛下何不使人迎来，立之为太子，则南燕社稷幸甚矣！”南燕王德曰：“非卿所举，则朕忘矣。”于是德使人往长安，召慕容超。超闻德有召，遂不告知母妻，即与使者入广固，朝见南燕王德。德与语，大悦，遂立为太子，命居东宫。<br><br>&nbsp;&nbsp;&nbsp;&nbsp;却说南凉秃发乌孤，河西鲜卑人也。八世祖匹孤，匹孤卒，其子寿阗立。初寿阗之在孕，其母相掖氏，因寝而产于被中，鲜卑谓“被”为“秃发”，因而氏焉。五世祖树机能，据有凉州之地。至乌孤嗣位，吕光自立为凉王，使人署乌孤为冠军大将军。乌孤自称西平王，改元号太初，徙都乐都。乌孤身死，其弟利鹿孤为众所立为武威王。至是秃发利鹿孤改称河西王，国号南凉，改元为建和元年。次日大会宴，以赏群臣。因谓文武曰：“戎车屡驾，无辟境之功，务修贤彦，而下犹蓄滞，岂任非所才，将吾不明所致也？”祠部郎中史嵩对曰：“今取士拔才，必先弓马，文章学艺为无用之资，非所以徕远人垂不朽也。为今之计，大王宜建学校，选耆德硕儒，以训习子弟，则贤士争趋至也。”利鹿闻说善之，于是以白元冲、赵诞为博士祭酒，以教胄子，由此贤人稍进。<br>