&nbsp;&nbsp;&nbsp;&nbsp;却说北代王犍自避阴山，不能还国，潸然出涕。忽阶下一人进曰：“某有一计，可解此危，亦可还国，大王如何发悲也？”代王视之，乃左长史燕凤。因见秦兵不退，代王恐惧，凤乃进前曰：“某有一计，可解此危。”代王曰：“卿有何谋？火速言之！”凤对曰：“今秦兵势大，何以退得，不如请降，然后别作良图，今若与战，非上策也。急作一表与臣，密入长安，奏请称为藩臣，彼必抽回其兵，方可还国。”代王曰：“此计大妙！卿此一行，休失北代之志气。”凤曰：“某若有小失，焉有面目再见大王？”代王大喜，便作表遣燕凤入秦。<br><br>&nbsp;&nbsp;&nbsp;&nbsp;凤星夜到长安，先见太尉权翼众大臣等。次日早朝，翼奏北代遣左长史燕凤上表称藩，秦王坚曰：“此必解吾兵之厄也。”令宣入朝，凤拜舞已毕，呈上表文。秦王览表讫，笑曰：“代王何如人也？”凤曰：“宽和仁爱，经略高远，一时雄主也，常有并吞天下之志，亦有统一六合之心也。”秦王坚曰：“卿辈北人，无刚甲利兵，敌弱则进，敌强则退，安能并兼？而卿过奖之言，何太过耶？”凤曰：“北人壮悍，上马持三丈矛驱驰如飞。主上雄隽，率服北土，控弦百万，号令若一。军无辎重樵爨之苦，轻行速捷，因敌取赀。此南方所以疲敝，北方所以常胜也。”秦王又曰：“汝国人马多少？”凤曰：“控弦之士数十万，战马一百万匹。”秦王笑曰：“卿言人众则可，说马太多！”凤曰：“云中川自东山至西河二百里，北山至南山一百五十里，每岁孟秋，马常大集，略为满川。以此推之，使人言数，犹有未尽也。”秦王曰：“北代如长史者几人？”凤曰：“聪明仁智一、二百人，如吾侪之辈，车载斗量，不可胜数！”秦王曰：“卿主雄杰，将多军足，如何退避阴山，使卿降乎？”凤曰：“陛下有高天下之志，吾主有统朔方之能，惟恐蛟龙相斗，鱼龟受刑，不忍使军民死于无辜，是以暂退阴山，遣臣请降，结为唇齿，各保境宁。”秦王坚叹曰：“使于四方不辱君命，可谓士矣！如燕凤者，不辱君命也！”由是降诏，准其称藩，命其还国，即时差人抽回唐公之兵。<br><br>&nbsp;&nbsp;&nbsp;&nbsp;唐公苻洛既闻代王降，朝中令抽回其兵，命诸将振旅还京去讫，自守平城。<br><br>&nbsp;&nbsp;&nbsp;&nbsp;燕凤回至阴山，说秦王准降，代王大喜。至十二月，北代王什翼犍闻唐公苻洛领军已退，乃引众还至云中。<br><br>&nbsp;&nbsp;&nbsp;&nbsp;什翼犍有皇子实君，见代王宠惜皇孙拓跋珪，恐其位不传己，乃阴结代王之左右，以鸩酒毒杀代王，因此北代王什冀犍暴崩。又杀诸弟，诸部大人知是实君谋死，百僚无主，俱各离散。只留皇孙拓跋珪，乃北代王之皇孙，乃太子实之子也，是年六岁，弱而能言，目有光耀，广颡大耳，先因其父太子实被长孙斤谋叛，伤胁身死。秦将苻洛来寇，代王什翼犍逃避阴山，拓跋珪母子无依，其母贺氏，将珪寄养外家孤独部大人贺讷，同避阴山，至是同代王归国至云中。代王被皇子实君谋杀，诸部大人各散，珪尚幼弱，诸部百僚各逃散去，只有燕凤等随与贺氏、拓跋珪走还本国。其时，诸部皆被别部刘库仁、铁弗刘卫辰二人前来统摄之。贺讷只得领珪来依刘库仁，俱说代王崩世之事及存拓跋珪之因：“吾今奉秦王诏归国还镇，因此来见大人。”库仁便谓贺讷曰：“你可领本部兵同小主人权且去牛川屯扎，吾等权代领兵，俟其年长，还其兵印及诸部土境。”<br><br>&nbsp;&nbsp;&nbsp;&nbsp;讷从之，领拓跋珪并军马去镇牛川。当库仁谓其子刘显曰：“拓跋珪龙行虎步，嶷然不群，必然兴复洪业也。”刘卫辰谓库仁曰：“依吾之计，可速使人奏知秦王，使其迁之别地，若留此，则吾属无噍类矣。”库仁曰：“既如此，任公为之。”于是卫辰作表遣人入长安投降，奏知其事。<br><br>&nbsp;&nbsp;&nbsp;&nbsp;却说独狐部大人贺讷，领拓跋珪带兵马屯于牛川，燕凤说曰：“前日大人与小储君见刘库仁、刘卫辰，某观卫辰，前被圣上杀败，心必怀仇，素有害小储君之意，彼必使人降秦，谋害小储君也。”贺讷曰：“既有此谋害之意，其事奈何？”凤曰：“大人休忧，某自再入长安，去见秦王以探虚实，若是变异，某自有三寸不烂之舌说之，可保无患。”讷曰：“君可速去，迟则有变耳！”<br><br>&nbsp;&nbsp;&nbsp;&nbsp;于是讷使燕凤星夜先来长安，次早至待漏院，候众入朝，朝见秦王。秦王见凤至，谓曰：“卿何又至？”燕凤曰：“代王已死，臣来奏知。”坚曰：“代王虽故，必有王子？”凤曰：“代王被庶子实君弑，长子亡叛，遗孙幼冲，莫相辅之。其别部大人刘库仁勇而有智，铁弗刘卫辰狡猾多诈，皆不可独任，且分部为二，令两人统之。两人素有深仇，其势莫能先发，此御边之上策。待其孙拓跋珪年长，乃仕而立之，是陛下大惠于亡国，存亡继绝之德也。代之子孙，年年进贡，岁岁来朝，永为天朝之屏障，中国之藩篱，顾不美乎？”<br><br>&nbsp;&nbsp;&nbsp;&nbsp;秦王纳之，遣将以兵执实君至长安，命车裂杀之。俄而卫辰使至，呈上降表，秦王览讫，谓文武曰：“卫辰上表，谓拓跋珪丰骨不凡，举止清高，后必有异，却为大国之患，不作中华之藩，宜迁别地，或取回长安，其事如何处置？”群臣莫对，燕凤对曰：“卫辰与先主有仇，欲自谋立，故进谗言，陛下听之，跋珪一离，二人即叛。”秦王曰：“彼叛何故，怕此小儿耶？”燕凤曰：“朔方之地，士民之众皆蒙拓跋氏恩，皆思归附。卫辰若叛，恐士民不从，故先迁之，其志得行，若存小主，二人未敢谋变。”秦王信之，不听卫辰。<br>