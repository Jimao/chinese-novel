&nbsp;&nbsp;&nbsp;&nbsp;初，张掖卢水胡沮渠罗仇，乃匈奴沮渠王之后也，世为部帅，凉王吕光以为尚书。及吕延败死，罗仇弟三河太守麴弼谓罗仇曰：“主上荒耋信谗，今军败将死，正是猜忌智勇之时也。<br><br>&nbsp;&nbsp;&nbsp;&nbsp;吾兄弟必不见容，不如勒兵向西平，出苕藋，振臂一呼，凉州不足定也。”罗仇曰：“吾家世以忠孝著于西土，宁使人负我，我不负人也。”已而，光果杀罗仇及麴弼。<br><br>&nbsp;&nbsp;&nbsp;&nbsp;罗仇之弟子蒙逊，雄杰有策略，通经史，收其父丧归葬。<br><br>&nbsp;&nbsp;&nbsp;&nbsp;会者一万余人送丧。蒙逊哭谓众曰：“吕主无道，多杀不义，今欲兴兵雪吾父之仇，复上世之业，何如？”众称万岁。蒙逊遂结盟，从此起兵聚二万人，攻凉临松郡，拔之，乃以兵众屯据金山城。<br><br>&nbsp;&nbsp;&nbsp;&nbsp;凉王吕光闻蒙逊谋叛，使吕纂将兵一万七千，击沮渠蒙逊，蒙逊破之。蒙逊从兄男成，亦攻建康，遣使说太守段业曰：“吕氏政衰，人无容处，瓦解之形，昭然在目。府君奈何以盖世之才，欲立忠于垂亡之国？男成等既倡大义，欲屈府君拥临凉州，何如？”业许之，男成率众入城，尊业为凉州牧、建康公。<br><br>&nbsp;&nbsp;&nbsp;&nbsp;业以男成为辅国将军，委以军国之任。蒙逊率众归降，业以为镇西将军。吕光命吕纂再讨之，不克，后为北凉。时吕纂与段业相持。<br><br>&nbsp;&nbsp;&nbsp;&nbsp;却说凉州太守郭黁善天文，国人信之。会荧惑守东井，谓仆射王详曰：“凉之分野，将有大兵，吾欲与公同举大事，何如？”详从之，事泄，被诛，摩走据东苑以叛。凉王吕光大惧，遣人召太原公纂回兵讨之。纂将还，请将曰：“段业必蹑军后，宜潜师夜发。”纂曰：“以业无雄才，凭城自守，若潜师夜发，适足以张其势气耳，不如告之，彼以为诈，必不敢出。”乃遣使告业曰：“郭黁作乱，吾今返都，卿能决战，可早出城。”<br><br>&nbsp;&nbsp;&nbsp;&nbsp;业果不敢出，于是纂全师而还。<br><br>&nbsp;&nbsp;&nbsp;&nbsp;纂司马杨统欲杀纂，而推其从兄杨桓为主，桓怒曰：“吾为吕氏臣，安享其禄，危不能救，岂可复增其乱乎？吕氏若亡，吾为弘演矣。”桓不从，统遂走降黁。吕纂兵还攻之，大破之，乃得入姑臧。凉人张捷等招集戎夏三千人，据休屠城接黁，共推凉后将军杨轨为盟主，起兵为乱。<br><br>&nbsp;&nbsp;&nbsp;&nbsp;却说晋王国宝、王绪，依附会稽王道子，纳贿穷奢，不知纪极，恶王恭、殷仲堪，劝道子裁损其兵权。恭等缮甲勒兵，表请北伐。道子疑之来攻己，请帝下诏，以盛夏妨农，悉使解严。恭大怒，乃遣使与仲堪谋讨国宝等。桓玄亦以仕不得志，欲借仲堪之兵势以作乱。闻知王恭书来，乃说仲堪曰：“惟患国宝相毙之不早耳！今既执大权，无不如志，若发诏征君，何以处之？”仲堪曰：“计将安出？”玄曰：“孝伯疾恶深至，宜潜与之约，兴晋阳之甲，以除君侧之恶。玄虽不肖，愿率荆楚豪杰荷戈先驱，此桓、文之勋也。”仲堪然之，乃出外与雍州刺史郗恢，内与从兄南蛮校尉殷仲觊、南郡相江绩谋之，觊曰：“人臣当各守名分，朝廷是非，岂藩屏所得问？晋阳之甲，不敢预闻。”绩亦极言之不可。觊恐绩及祸，和解之。绩曰：“大丈夫何至以死相胁耶？江仲元行年六十，但未获死所耳。”<br><br>&nbsp;&nbsp;&nbsp;&nbsp;仲堪惮其坚正，正以杨俭期代之。朝廷闻之，征绩为御史中丞，觊遂以疾辞位。仲堪往省之曰：“兄病殊可忧。”觊曰：“我疾不过身死，汝病乃当灭门，宜深自爱，勿以我为念。”郗恢亦不肯从，仲堪心疑未决。会王恭使至，仲堪乃许之。恭甚喜，上表罪状国宝，举兵讨之。表至，内外戒严，国宝惧，不知所为，遣数百人戍竹里，夜遇风雨散归。王绪说国宝杀王珣、车胤，以除时杰，挟君以讨二藩。宝召车胤至，不敢害，更问计于珣，珣曰：“王、殷与卿素无深怨，所竞不过势利之间耳。”<br><br>&nbsp;&nbsp;&nbsp;&nbsp;国宝曰：“彼将曹爽于我乎？”珣曰：“是何言欤？卿宁有爽之罪，孝伯岂宣帝之俦耶？”又问计于车胤，胤曰：“今朝廷遣军，恭必据守，若京口不拔，王、殷奄至，何以待之？”宝惧，遂上疏解职待罪。道子暗懦，欲求姑息，乃赐国宝死，斩头于市。遣使诣恭，恭乃罢兵还京口。仲堪初疑不敢从，闻国宝死，始抗表举兵，道子以书止之，仲堪乃还。<br>