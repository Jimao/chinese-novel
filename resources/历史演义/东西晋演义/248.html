&nbsp;&nbsp;&nbsp;&nbsp;戊寅三年四月，秦王苻坚遣长乐公苻丕、将军荀苌、石越、慕容垂等四道会兵三万，共攻襄阳。百姓大惊，诸将李伯护等皆惧，宜为备，独梁州刺史朱序曰：“秦无舟楫，焉能攻我？不足为虑，诸君勿忧！”既而石越率兵五千浮渡汉水，皆来至城下，序大骇，始召百姓固守中城。越以兵攻陷外郭城，既克其外郭，获船百余艘，以济余军，及苻丕兵到，督诸将攻中城。<br><br>&nbsp;&nbsp;&nbsp;&nbsp;朱序母韩氏，闻秦兵将至，自登城，履行西北隅，见其崩，以为不固，亲率百余婢及城中女子，筑新城于其内。及秦兵至西北隅，果被见破绽，乘此攻溃，序率众移守新城，襄阳人谓之“夫人城”。<br><br>&nbsp;&nbsp;&nbsp;&nbsp;桓冲在上明，拥众七万，欲来救援，惮秦兵强盛，不敢进。<br><br>&nbsp;&nbsp;&nbsp;&nbsp;时苻丕欲急攻襄阳，将军荀苌曰：“吾众十倍于敌，糗粮山积，但稍迁汉、沔之民于许、洛，塞其运道，绝其援兵，譬如网中之禽，何患不获？而多杀将士，急求成功哉？”丕从之。慕容垂拔南阳，执太守郑裔与丕，会于襄阳城，丕大喜，排宴相庆。<br><br>&nbsp;&nbsp;&nbsp;&nbsp;时秦王坚闻垂又拔南阳城，与群臣饮酒，以极醉为限，赵整作酒歌坚，读曰：<br><br>&nbsp;&nbsp;&nbsp;&nbsp;地列酒泉，天垂酒池；<br><br>&nbsp;&nbsp;&nbsp;&nbsp;杜康妙识，仪狄先知。<br><br>&nbsp;&nbsp;&nbsp;&nbsp;纣丧殷邦，桀倾夏国；<br><br>&nbsp;&nbsp;&nbsp;&nbsp;由此言之，前危后则。<br><br>&nbsp;&nbsp;&nbsp;&nbsp;坚大悦，命整书之，以为酒戎，自是宴群臣，礼饮而已。<br>