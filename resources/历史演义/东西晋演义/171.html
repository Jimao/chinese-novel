&nbsp;&nbsp;&nbsp;&nbsp;庚寅五年春正月，郭默使人传刘胤首于建康。王导明知郭默诬害刘胤，而以默骁勇难制，乃枭胤首于大航，以默为江州刺史。陶侃闻之，奋袂起曰：“此必诈也！”即自将兵讨之，上表言默罪状，与司徒王导书曰：“默杀江州，即用为方州；害宰相，即用为宰相乎？”导收胤首，答侃书曰：“默据上流之势，加以船舰成资，故包含隐忍，以待足下，岂非遵养时晦，以定大事者耶！”<br><br>&nbsp;&nbsp;&nbsp;&nbsp;侃得书笑曰：“是乃遵养时贼也。”侃兵至江州，默部下将缚默以降，陶侃命斩之，收兵还镇。<br><br>&nbsp;&nbsp;&nbsp;&nbsp;二月，后赵群臣请勒即皇帝位，勒乃称大赵天王，行皇帝事。立妃刘氏为王后，世子弘为太子，宏为大单于，中山公虎为太尉，进爵为王。虎怒，私谓其子邃曰：“吾身当矢石二十余年，以成大赵之业，大单于当以授我，乃与黄吻婢子，念之令人气塞，不能寝食！待主上晏驾后，不足复留种也！”<br>