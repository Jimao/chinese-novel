&nbsp;&nbsp;&nbsp;&nbsp;却说郗鉴，字道徽，高平人，少孤贫，博览经籍，躬耕垄亩，吟咏不倦，以儒雅著名。初，鉴值永嘉之乱，在乡里贫甚饥馁。其乡有黄长者，以鉴名德，传请供给之。时兄子迈、外甥周翼幼小，鉴常携之就食。黄长者曰：“今各自饥馑，吾以君贤，欲共相济耳！恐不能兼有所存。”于是鉴后独往食，食讫，以饭着两颊边，还家吐与二儿食，因此养得二人复存。后同过江，迈位至护军，翼位至剡县令。鉴投事元帝，帝遂以为广陵太守。<br><br>&nbsp;&nbsp;&nbsp;&nbsp;其时，鉴任广陵城，兵微粮少，逼近胡寇，人无固志，俱各散心。忽得檄书至，即流泣谓众曰：“今主上幼小，被苏贼叛逆，污乱朝廷，吾欲起兵，以死报国，汝等尽忠，同赴国难，不得推延。”于是将士争勇向前。因是遣将军夏侯长等间行，谓峤曰：“或闻贼欲挟天子东入会稽，当先立营垒，屯据要害，既防其越逸，又断其粮，然后清野坚壁以待贼。贼攻城不拔，攻野无掠，必自溃矣。”峤闻其计，深以为然。<br><br>&nbsp;&nbsp;&nbsp;&nbsp;五月，陶侃自将兵至浔阳。温峤同庾亮商议出兵，当诸将谓峤曰：“陶公此来，必诛庾公以谢天下，然后讨峻，庾公宜避之。”庾闻其言大惊，欲往别镇去。温峤止之曰：“不可！公宜负荆自责见侃，侃必不伤于公。今欲去，反搆成冤。”<br><br>&nbsp;&nbsp;&nbsp;&nbsp;于是亮用峤计，出迎诣侃拜谢，侃惊止曰：“庾元规乃拜陶士行耶！昔君侯修石头，以御老子，今日反求见府。”亮引咎自责曰：“主上遗诏，托辅司徒王导及中书令卞壶等，亲王大臣亲自所见，岂敢裁除？修筑石头，以防诸胡，岂疑于君？若有此意，天地不容。”言讫泪下。侃乃释然曰：“前言戏之耳！”因此温峤亦来相见会议。<br><br>&nbsp;&nbsp;&nbsp;&nbsp;次日，三人遂同起兵，直奔建康，共率精兵四万，旌旗七百余里。<br><br>&nbsp;&nbsp;&nbsp;&nbsp;峻知，恐建康不固，乃自姑孰还朝。次日入内，集百官谓曰：“今陶侃起兵，要劫天子，必伤百官；今建康兵甲未精，城郭不固，难以坚持，不如暂徙石头，候太平还都。”王导出曰：“建康虽则兵城未备，乃兴王之所，况太庙诸陵在尔，岂可一旦离之？石头虽固，宫省台司，全无可居，甚不可移。”<br><br>&nbsp;&nbsp;&nbsp;&nbsp;苏峻要徙，王导固争不从。峻曰：“吾意已决，逆令者斩！”<br><br>&nbsp;&nbsp;&nbsp;&nbsp;于是，百官不敢吐言，成帝哀泣从之。<br><br>&nbsp;&nbsp;&nbsp;&nbsp;次日，峻备车请帝升车。时大雨泥泞，刘超、钟雅步侍左右，峻给马与之，二人皆不肯乘，而慨慷悲哀，峻心恶之。<br><br>&nbsp;&nbsp;&nbsp;&nbsp;帝与群臣既至石头，峻以仓屋为帝宫室，与成帝居之，峻党日肆丑言。当超、雅与荀崧、华恒、虞潭等常侍不离帝侧。<br><br>&nbsp;&nbsp;&nbsp;&nbsp;值饥馑米贵，峻闻遗超，一无所受，缱绻朝夕，臣节愈恭，虽居困厄之中，犹启成帝授《孝经》、《论语》。<br><br>&nbsp;&nbsp;&nbsp;&nbsp;王导见峻逆众而劫上迁都，乃密令张闿以太后诏，谕三吴以起义兵。会稽内史王舒得太后诏，使督护庾冰将兵一万西渡浙江，前来讨峻，于是吴兴太守虞潭、吴国内史蔡谟、义兴太守顾众等，皆起兵应之。<br><br>&nbsp;&nbsp;&nbsp;&nbsp;虞潭之母孙氏，性聪敏，识鉴过人，忽闻各处起兵讨峻，谓潭曰：“主上受困于石头，汝当舍生取义，勿以吾老为念，速起兵讨峻。”言讫，乃遣家僮从军，鬻其环珮，以给军赀。<br><br>&nbsp;&nbsp;&nbsp;&nbsp;苏峻闻知大惊，忙遣部将管商等引兵五千拒之。<br>