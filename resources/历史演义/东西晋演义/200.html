&nbsp;&nbsp;&nbsp;&nbsp;却说赵黄门严生恶朱轨，会久雨，因见赵王，谮轨不修道路，谤讪朝政。赵王虎囚之。苻洪谏曰：“陛下德政不修，天降大雨，七旬乃霁，霁方二日，虽有鬼兵百万，未能去道路之涂潦，而况于人乎？愿止作役，罢苑囿，出宫女，赦朱轨，以副民望。”<br><br>&nbsp;&nbsp;&nbsp;&nbsp;虎虽不悦，亦不之罪。为之罢长安、洛阳作役，而竟诛轨。<br><br>&nbsp;&nbsp;&nbsp;&nbsp;又立私议朝政之法，听吏告其君，奴告其主。公卿以下，朝觐以目，不敢相过谈话。<br><br>&nbsp;&nbsp;&nbsp;&nbsp;是时虎欺凉州牧张骏卒，重华新立，乃遣将军王擢、麻秋领兵三万，出击凉州。大兵起行至界，张重华已知，悉发境内兵，使裴恒为将御之，久而不战。当司马张耽上言曰：“国之存亡在兵，兵之胜败在将，今议举将多推宿旧，夫韩信之举，非旧德也！盖才之所堪，即任之以事；主簿谢艾，兼资文武，可用也。殿下若用，必克赵也。”<br><br>&nbsp;&nbsp;&nbsp;&nbsp;于是重华召艾，问以方略，艾曰：“愿请兵七千人，必破赵而后言。”重华拜艾为监军将军，给步骑五千与行。艾遂引兵出城。夜有二枭鸣于衙中，诸军皆以为凶。艾曰：“六博得枭者胜，今有泉枭衙中，克敌之兆也。汝等何疑？”次日率众，身先出与赵战，未及十余合，大破之。王擢退兵二百里。<br><br>&nbsp;&nbsp;&nbsp;&nbsp;却说麻秋以一军攻陷金城，获其县令车济，秋招其降，济不从，伏剑而死。又遣人以书致宛城都尉守来降，李矩曰：“为人臣，功既不就，惟有死节耳！”先杀妻子而后自刎。麻秋叹曰：“义士也！”命人收而葬之。<br>