&nbsp;&nbsp;&nbsp;&nbsp;初，流民张平、樊雅各聚众在谯城为坞主，晋王为丞相时，遣参军桓宣去说而下之。及祖逖屯庐州，使参军殷义诣谯城说张平、樊雅，殷义意轻张平，视其屋曰：“可作马厩。”见大镬曰：“可铸铁器。”平曰：“此乃帝王镬，天下清平方用之。”义曰：“卿未能保其头而爱镬耶？”张平大怒，命人将义斩之。勒兵固守谯城，因此逖攻之岁余不下，逖乃诱其部将至，使杀之。雅、平犹据谯城，逖攻之不克。<br><br>&nbsp;&nbsp;&nbsp;&nbsp;中郎将王含闻逖攻谯经岁不下，乃遣桓宣将兵五千前来助逖。逖待宣甚厚，因谓宣曰：“雅众被困穷极，卿信义已著于彼，今复为我说雅，雅必能从降。”宣欣然领诺，单马从二人至谯城下，叫开门入内，说雅曰：“祖豫州方欲平荡刘、石，倚卿为援。前殷义轻薄，非豫州之意。卿能降，可保无危也。”<br><br>&nbsp;&nbsp;&nbsp;&nbsp;雅从之。即开城门与宣诣逖营请降。逖受之，乃引众入谯城屯住，桓宣以兵还去。石勒闻知，遣其子石虎以兵五万来围谯城，王含复遣桓宣以兵五千来救，与祖邀约会夹攻。石虎大惧，以兵解去。祖逖使使表宣为谯国内史，晋王从之。晋王又遣使传檄天下，称石虎敢率犬羊渡河纵毒，今遣琅邪王裒等水陆四道，径造贼窟。因授逖节度，寻复召裒还建康，数月而卒。晋王恸哀不已。<br><br>&nbsp;&nbsp;&nbsp;&nbsp;七月，汉主聪与群臣议立子相国刘粲为太子，命入东宫。<br><br>&nbsp;&nbsp;&nbsp;&nbsp;却说段匹磾与众推刘琨为大都督，传檄其兄辽西公疾陆眷及叔父涉复辰并弟末柸等，共讨石勒。兵皆会集欲行，其弟末柸不服其兄匹磾，说复辰、陆眷曰：“今匹磾不与叔父兄弟等同议，而与他人同盟讨贼，令父兄而从子弟调遣，可不耻也？不若罢兵而还。”众默然。来日陆眷、辰、柸各引兵还去。匹磾见叔父兄弟皆解去，不能独留。亦还蓟城讫。<br>