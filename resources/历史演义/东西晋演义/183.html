&nbsp;&nbsp;&nbsp;&nbsp;四月，成王期骄虐日甚，多所诛杀，大臣皆不自安。而期忌寿之威名，使其出屯涪城。寿惧不免，每当入朝，常诈为边书，辞以警急，既而使出屯涪，趣装即行。<br><br>&nbsp;&nbsp;&nbsp;&nbsp;却说李寿，字武考，乃李骧之子也。官封车骑将军，因成王期疑忌其威，使出屯涪，心甚怨望。于是欲自立，恐力不及，问长史任调曰：“主上托孤于我，以期不堪嗣国，是以班为东宫，委吾立之。今期弑班代之，骄虐残杀，果应主上易箦之言。吾欲废此残主，自取天下，其事若何？”任调言曰：“李期逆父弑主骄虐，残害百姓，明公若兴义兵讨之，孰不来应？”寿曰：“吾恐谋事不成，反招其咎！”任调曰：“可使卜者占之。”寿曰：“然。”于是遣使出府，召卜者入内筮之。卜者投卦成曰：“乾卦。”因贺曰：“将军主有数年天子之分，恐后不延！”任调曰：“一日尚为足，而况数年乎？”寿曰：“朝闻道，夕死可矣！任侯之言，策之上也。”因此每日论计划策，商议自立之计，而犹豫未发。<br><br>&nbsp;&nbsp;&nbsp;&nbsp;初，巴西处士龚壮，父叔皆为李特所杀，欲报仇，积年不除丧。寿闻其贤，数以礼辟之，而壮不应。其时闻期刑政紊乱，而来见寿，寿问自安之计，壮曰：“蜀民本皆晋臣，足下若能发兵西取成都，称臣于晋，不但自安，则福流子孙，名垂不朽，岂徒脱今日之祸而已哉？”寿然之。<br><br>&nbsp;&nbsp;&nbsp;&nbsp;次日，寿领兵五万来袭成都，时寿世子李势为翊军校尉，闻父起兵至，乃开门率众纳寿，遂克成都，屯兵宫门。奏杀大臣数人，纵兵大掠，数日乃定。用调之计，矫太后任氏令，废期为县令，幽之。期愧，自缢而死。当罗恒、解思明等劝寿用壮策立，寿遂从任调等之言，自称为帝，改元曰汉兴元年。尊父骧帝号，更以旧庙为大成庙。尽杀成臣，李雄诸子，不留一人。以李势为王太子，以任调为大将军，以安车束帛征龚壮为太师。壮不至，誓不出仕，寿见其不诣，又以厚赠，壮无所受。<br>