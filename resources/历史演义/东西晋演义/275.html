&nbsp;&nbsp;&nbsp;&nbsp;辛卯十六年五月，秦王登及后秦王苌相持，苟曜密使人见秦王登，许为内应。登以兵自曲牢赴之，军于马头源。后秦王苌率众逆战，登击破之，斩其右将军吴忠。苌收欲复战，姚硕德曰：“陛下慎于轻战，是以大败。每欲以计取之，今战失利而更前，何也？”苌曰：“登用兵迟缓，不识虚实，今轻兵直进，此必苟曜与之有谋而来也，缓之则其谋得成，故及其未合，击之必胜。”遂进兵复战，登大败，退兵屯于郿城。<br><br>&nbsp;&nbsp;&nbsp;&nbsp;秦王登退屯，后秦王苌如阴密以拒之，谓太子兴曰：“苟耀闻吾北行，必来见汝，称彼诈降苻登之事，欲来惑汝，汝执诛之。”苌既行，曜果至长安，兴诛之。<br><br>&nbsp;&nbsp;&nbsp;&nbsp;苌进兵，败登于安定城东。登退据路承堡。苌置酒高会，诸将皆曰：“若值魏武王，不令此贼至今，陛下将牢太过耳！”<br><br>&nbsp;&nbsp;&nbsp;&nbsp;苌笑曰：“吾不如亡兄有四：身长八尺五寸，臂长过膝，人望而畏之，一也；将十万之众，望麾而进，前无横阵，二也；温古知今，讲论道艺，收罗英儒，三也；董率大众，人尽死力，四也。所以得建立功业，驱策诸贤者，正望算略中一片耳！”<br><br>&nbsp;&nbsp;&nbsp;&nbsp;壬辰十七年三月，燕王垂以兵五万击翟钊，翟钊大惊，又以兵一万来拒。垂又遣使求救于西燕。西燕王永问于群臣，尚书郎鲍遵曰：“今垂、钊相持，不可与解。使两寇相弊，吾乘其后，此卞庄子之策也。”侍郎张腾曰：“垂强钊弱，何弊之乘？不如速救之，以成鼎足之势。今我引兵趋中山，昼多设疑兵，夜多设火炬，垂惧必而自救。我冲其前，钊蹑其后，此大妙之计，不可失也。”永曰：“遵言是也。”遂不从腾议。<br><br>&nbsp;&nbsp;&nbsp;&nbsp;时垂军至黎阳，临河欲济，钊乃列兵南岸以拒之。垂遣别将将兵，虚屯为疑，乃自徙营就西津。去黎阳西四十里，计为牛皮船百余只，伪列兵仗；溯流而上。钊引兵趋之，垂潜遣王镇等自黎阳津，夜以牛皮船济，营于河南北，立营成列。钊还攻垂，垂命坚壁勿战。钊兵往来大喝，攻营不拔，将引兵退去。<br><br>&nbsp;&nbsp;&nbsp;&nbsp;镇等率兵出战，慕容农自西津济以兵夹攻，大破之，尽获其众及所统七郡三万余户。钊命长子降西燕，岁余谋反，后被慕容永所杀。垂以章武王宙镇滑台，崔荫为司马。荫明敏强正，善规谏，宙甚惮之，简刑法，轻赋役，流民归之，户口滋息。<br><br>&nbsp;&nbsp;&nbsp;&nbsp;却说晋殷仲堪虽有时誉，资望犹浅，到官好行小惠，纲目不举。南郡公桓玄负其才，以雄豪自处，朝廷疑而不用，年二十三，始拜洗马。玄尝诣琅玡王道子，值其酣醉，张目谓众客曰：“桓温晚途欲作贼，云何？”桓玄伏地汗流不能起，由是不自安，而切齿于道子。后出补义兴太守，郁郁不得志。叹曰：“父为九州伯，儿为五湖长。”遂弃官归国，上疏自讼，不报。桓氏累世临荆州，玄复豪横，士民畏之。尝与仲堪厅事前戏马，以矟拟仲堪。参军刘迈曰：“马矟有余，而精理不足。”<br><br>&nbsp;&nbsp;&nbsp;&nbsp;玄不悦，既出，仲堪谓迈曰：“卿狂人也。玄必使人杀卿，卿宜避之，我岂能相救耶？”仲堪即使迈避去，玄果使人迫之不及矣。征虏参军胡藩过江陵，见仲堪曰：“玄志奢侈狂妄，君侯待太过，非计也。”藩内弟罗企生为仲堪功曹，藩谓曰：“殷侯倒戈授人，必及于祸，君不早去，悔无及矣！”罗企生遂同藩而归。<br>