&nbsp;&nbsp;&nbsp;&nbsp;辛丑五年正月，南凉王利鹿孤欲称帝，将军密鍮勿崙曰：“吾国披发左衽，无冠带之饰；逐水草迁徙，无城郭室庐，故能雄视沙漠，抗衡中夏。今举大号，诚顺人心。然建都立邑，难以避敌，储蓄仓库，启敌人心。不如处晋民于城郭，劝课农桑以供资储，率国人以习战射，邻国弱则乘之，强则避之，此久长之策也。且虚名无实，徒为世之质的，将安用之？”利鹿孤乃更称河西王，以其弟傉檀都督中外、录尚书事。又命群臣极言得失，从事史嵩曰：“陛下命将出征，无往不克；然不以绥宁为先，惟以徙民为务，民安土重迁，故多离叛。此所以斩将搴旗，而地不加广也。”利鹿孤善之。<br><br>&nbsp;&nbsp;&nbsp;&nbsp;沮渠蒙逊，其先为匈奴左沮渠，因为氏焉。蒙逊出自夷陬，擅雄边塞。先闻吕光悖德自立，深怀仇弼之冤，因临松卢水，集胡人起兵。恐众不服，寻推建康太守段业为凉州牧，假陈、吴之事，聚众十万余人而仕段业。<br><br>&nbsp;&nbsp;&nbsp;&nbsp;却说北凉王段业，惮沮渠蒙逊勇略，蒙逊亦身自晦匿。张掖太守马权，素豪俊，为段业所亲重，意轻蒙逊，蒙逊谮业，谓权欲谋叛业，将权杀之。蒙逊欲谋叛，乃谓其兄男成曰：“段公非拨乱之主，向吾所惮权已死，欲除之以奉兄何如？”男成曰：“人亲信我，图之不祥。”蒙逊见男成不允计，乃求为西安太守，业从之。蒙逊临行，因与男成约，同祭余兰胡山神而去。乃阴使人先告段业，说男成欲起兵作乱，若不信，以求祭余兰胡山神为验，及至期而发，业遂收男成。男成曰：“蒙逊先与臣谋反，臣以兄弟之故，隐而不言。今以臣在，恐部众不从，故约臣祭山而反诬臣，其意欲主之杀臣也！乞诈言臣死，暴臣罪恶，蒙逊必反，然后使臣讨之，必然克矣。”业不听，杀之。男成既死，蒙逊闻知，泣告众曰：“男成忠于段王，而无故枉杀之，诸君能为报仇乎？”男成素得众心，皆愤怒争奋，比至氐地，羌胡多起兵应之。业先疑将军田昂与男成同蒙逊反，将囚之。至是召之使讨蒙逊，昂以众降蒙逊，业之军遂溃。蒙逊乃攻入张掖，擒住段业，业谓蒙逊曰：“孤孑然一身，为公家所推，愿乞余命东还，与妻子相见。”蒙逊不听，命斩之。<br><br>&nbsp;&nbsp;&nbsp;&nbsp;业儒素长者，无他权略，威禁不行，群下擅命，因信卜筮巫觋，故至于败。蒙逊自称为张掖公。<br>