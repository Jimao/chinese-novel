&nbsp;&nbsp;&nbsp;&nbsp;六年正月，惠帝以张华为司空。六月，匈奴郝度元与冯翊、北地马兰羌、卢水胡各以兵五万俱反，杀北地太守，自称为大王。诏征西大将军赵王司马伦与雍州刺史解系起兵五万讨之。<br><br>&nbsp;&nbsp;&nbsp;&nbsp;次日，雍州刺史解系见征西大元帅赵王伦曰：“今匈奴郝度元、马兰、羌、卢水胡分作三处侵掠，臣与殿下亦宜以兵分作三队去镇要害。若不分军去守，则两处百姓必降，北地皆为匈奴所有，再难与争。”王伦未及答，嬖人孙秀密谓赵王伦曰：“殿下既为大将军，宜自主事，何听调遣于臣下？今之将军皆殿下之家人，要发即发，要止即止。解系何等人，反受他节制？殿下宜自己督其军，五分队迎战，进可必大胜。”赵王伦然其说，因谓解系曰：“不可分兵，分军则兵势不振。卿可与吾先讨郝度元，再以得胜之军去讨二羌，三路自然可平，何必分军而进？”解系不从。因此赵王伦信嬖人孙秀，与雍州刺史解系争论军事。于是，二人各以表奏闻朝廷。<br><br>&nbsp;&nbsp;&nbsp;&nbsp;惠帝问群臣，张华曰：“陛下可使粱王司马肜去代赵王伦领兵，征伦还朝。不然两人角智，必误军事。自今羌人侵境，若再内乱，彼必乘隙而入，深为大患。”惠帝依华言，即召梁王司马肜至殿，谓曰：“今赵王与系不睦，卿可往西代赵王领兵，令赵王还朝。”粱王既受诏，辞帝来进见赵王伦，称诏相代还朝之事。赵王心中烦恼，痛恨解系，只得将符印交付与肜讫，自与孙秀还朝。先，赵王伦与解系各上表时，解系表道：“宜诛孙秀以谢氐羌，则胡人收兵。”因此，张华奏惠帝诏梁王司马肜代伦领兵。梁王肜临起行，张华见梁王曰：“殿下若到边，可先收嬖人孙秀诛之，分兵镇，不可与大战。”及此，梁王肜受征西大将军符印，欲诛孙秀。孙秀大骂，急投梁王参军傅仁求救。原来傅仁与孙秀友善，傅仁即来见梁王曰：“孙秀乃赵王重臣，殿下若诛之，则赵王怪而构隙。依臣愚见，不若休息。”于是梁王肜从之，孙秀始得性命，同赵王司马伦入朝。<br><br>&nbsp;&nbsp;&nbsp;&nbsp;孙秀因说赵王伦曰：“今见朝廷大事在贾后，欲厚爵者，必须结其腹心。殿下何不以千金深交贾模，浼其荐于贾后？贾后若信之，必委以朝政，因而求录尚书事。指日可以趋名。”<br><br>&nbsp;&nbsp;&nbsp;&nbsp;赵王伦曰：“卿谋正合我心。吾以金七百斤，玉带一条，汝可将此物代我谋之。”秀领命，即将金并玉带私入贾府，拜见侍中贾模曰：“赵王司马伦在边新回，无有奇物相送，今有黄金七百斤，玉带一条，令某拜奉足下，伏求鼎力一荐于圣后，求为录尚书事，重谢在后，微物聊表私忱。”贾模大悦，曰：“你回拜上赵王，此物本欲返璧，诚恐却之不恭，权且贮之，容某人入宫面奏圣后，自当竭力谋之，自有好音奉复也。”于是孙秀去讫。<br><br>&nbsp;&nbsp;&nbsp;&nbsp;贾模因入宫见贾后曰：“赵王司马伦乃先帝元老，有宰相才，更兼致敬娘娘，诚实恳笃。若以委录尚书事，事必有善政，可保娘娘终始无穷。”因此贾后信之。次日，惠帝升殿，贾后以赵王伦为录尚书事。张华、裴頠争曰：“赵王伦先朝元老，信用小人，若使参政，必害朝纲。故易辞曰：‘德薄而位尊，力小而任重，智小而谋大，鲜不及矣。’言不胜其任也，依臣等实为不可。”贾后从之。因此赵王伦不得预政，痛恨张华、裴頠等，而生欲报贾后之心。<br>