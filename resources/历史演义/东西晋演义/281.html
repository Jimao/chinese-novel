&nbsp;&nbsp;&nbsp;&nbsp;初，燕王垂先段氏生子令、宝，后段氏生子朗、鉴，爱诸姬子麟、农、垄柔、熙。宝初为太子，有美称，已而荒怠，中外失望。后段氏尝言于垂曰：“今国步多艰，太子非有济世之才也。辽西、高阳二王，陛下之贤子，宜择一人，付以大业。<br><br>&nbsp;&nbsp;&nbsp;&nbsp;赵王麟奸诈强愎，必为国患，宜早图之。”宝善事垂左右，左右多誉之者，故垂以为贤，谓后段氏曰：“汝欲使我为晋献公乎？”段氏泣而退，告其妹范阳王妃曰：“太子不才，天下所知，吾为社稷言之，主上乃以吾为骊姬，何其哀哉！太子必丧社稷，范阳王有非常器度，若燕祚未尽，其在王乎？”宝、麟闻而恨之。至是宝使麟谓段氏曰：“宜早自裁，以全段宗。”<br><br>&nbsp;&nbsp;&nbsp;&nbsp;段氏怒曰：“汝兄弟不难逼弑其母，况能守先业乎？且吾岂爱死，但念国亡不久耳！”遂自杀。宝、麟以段氏谋废嫡统，无太后道，不宜成丧。中书令眭邃扬言于朝曰：“子无废母之礼，汉安思阎后亲废顺帝，犹得配享太庙，况先后暖昧之言乎？”<br><br>&nbsp;&nbsp;&nbsp;&nbsp;乃成丧。<br><br>&nbsp;&nbsp;&nbsp;&nbsp;却说后秦给事古成诜，风韵秀雅，确然不群，每以天下是非以为己任。时京兆尹韦高居母丧，慕阮藉之为人，无哀作乐，饮酒弹琴。诜闻之而泣曰：“父母之恩，厚重天地，无以报德，反此乱伦？吾当以私刃斩此不孝之子，以崇风教之明！”遂持剑欲来杀高。高闻惧，逃匿，终身不敢见诜。后秦王兴闻知，擢为黄门侍郎。<br><br>&nbsp;&nbsp;&nbsp;&nbsp;六月，三河王吕光自即皇帝大位，以世子吕绍为太子，国号大凉，改元龙飞元年。置百官，遣使拜秃乌孤为益州牧。乌孤谓使者曰：“吕王诸子贪淫，三甥暴虐，远近翻怨，吾安可违百姓之心，受不义之名乎？”留其鼓吹习仪，谢而遣之，不受其命。<br>