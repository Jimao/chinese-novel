&nbsp;&nbsp;&nbsp;&nbsp;十二月，赵丞相石虎欲篡位，乃集百官于朝堂，谓曰：“孤自受将略以来，南征北讨，东荡西除，百战而有千伤，十死侥幸一生，论吾之勋，足高一时；成大赵之业者，乃我也。若无吾一人，安得至于今日耶？今圣上晏驾，不遗诏立我而立弱弘，倘外窥兵，谁能当之？我欲废之，汝诸大臣，其意云何？”<br><br>&nbsp;&nbsp;&nbsp;&nbsp;斯时，石弘懦弱，石虎强盛党多，父子并执大权，众臣皆畏其势，乃对曰：“臣等正欲上请废立，未敢发言，丞相言之，无不可也。”虎见百官听从，乃退还府。<br><br>&nbsp;&nbsp;&nbsp;&nbsp;赵王石弘闻知其议，恐祸灭族，乃自赍玺绶，步诣魏宫，请禅其位于虎。虎曰：“帝王大业，天下自当有议，何为自论耶？”虎不受玺绶，弘见推却，乃流涕回宫，谓太后程氏曰：“石虎欲谋大位，先帝真无复遗种矣！”言讫，母子对泣。<br><br>&nbsp;&nbsp;&nbsp;&nbsp;于是，尚书省奏魏台请依唐虞禅让之事。虎曰：“弘愚暗昧，居丧无礼，不可以君万国，便宜废之，何禅让也？”言讫，即领府兵入，命武士扶弘下殿曰：“汝素居丧无礼，不谙政事，难奉宗庙，是以废之。”弘并不辞，乃下阶立于臣列。于是丞相虎自登御座，百官与弘同拜山呼。虎以弘为海阳王，自称居摄赵天王，改元建武。<br><br>&nbsp;&nbsp;&nbsp;&nbsp;时尚方令作“司南车”成，构思精微，虎赐其爵关内侯。<br><br>&nbsp;&nbsp;&nbsp;&nbsp;时众役繁兴，军旅不息，加以久旱，因此谷贵，金二斤，买米二斗。虎闻长乐魏国有田畴未辟，桑业不修，下诏贬其守宰。<br><br>&nbsp;&nbsp;&nbsp;&nbsp;虎既即大位已定，阴使人弑程太后及石弘一家，不留一人，果然勒种无遗。姚弋仲闻之，称疾不贺。虎累使召之，乃至，正色谓虎曰：“弋仲尝谓大王命世英雄，奈何把臂受托而反夺之耶？”虎心虽不平，然察其诚实，亦不之罪矣。<br><br>&nbsp;&nbsp;&nbsp;&nbsp;却说慕容仁反据辽东，慕容皝亲率三军去讨，军至辽东城，仁亦率众出迎。两下会战，仁大败，乃弃城，引家属，出奔别处。皝遂领众入城，欲悉坑辽东之民，高诩谏曰：“今元恶犹存，始克此城，遽加夷灭，则未下之城，无归善之路，不若赦之为安！”皝以为然，止之。<br><br>&nbsp;&nbsp;&nbsp;&nbsp;乙未咸康元年正月朔，成帝加冠，群臣朝贺。三月，司徒导赢疾，不堪朝会，成帝与群臣达其府。导排宴待帝与朝臣于内室，帝拜导及其妻曹氏。侍中孔坦密谏曰：“陛下初加元服，动宜顾礼。”时帝方委政于导，坦复言曰：“陛下春秋已长，圣境日跻，宜博纳朝臣，诏谘善道。”而导恶之，即出坦为廷尉。坦明知，即辞以疾，去职还第。于是罢宴，成帝还宫。<br><br>&nbsp;&nbsp;&nbsp;&nbsp;时桓景谄巧，导亲爱之。会“荧惑”守“南斗”，经旬，导谓将军陶回曰：“‘荧惑’犯‘南斗’，而‘南斗’乃扬州分野，今妖孽处之，吾当逊位，以厌天谴。”回曰：“明公以明德作辅，与桓景造象，使‘荧惑’何以退舍？”导深愧之，略疏桓景，使人辟太原王溕为椽吏，王述为中兵属。史说王述，字怀祖，年三十尚未知名，人或谓之痴。时，导以门第辟为中兵属，及见，导无他言，惟问江东米价如何？述张目不答。导曰：“王椽不痴，人何言痴耶？”尝见导每发言，一座莫不赞美，述正色曰：“人非尧舜，安能每事尽善？”导改容谢之。<br><br>&nbsp;&nbsp;&nbsp;&nbsp;王溕，字冲祖，善隶书，美姿容。尝览镜自照，称其父字曰：“王文开生如此儿耶？”居贫，帽败，自入市买之，妪悦其貌美，遗以新帽，不问取价，时人以为达。与沛国刘大协齐名友善。协尝称溕性明通，而自然有节，溕云：“刘君知我，胜我自知。”当司徒王导闻二子之名而辟之。四月，赵王石虎亲令晨官及六军南游，临江而还，有游骑十余至历阳。太守刘耽大惊，以为石虎必来为寇，忙使人入建康，上表称虎军至近，不言多少，宜速为救。朝廷震惧，成帝既加司徒王导为司马、都督征讨诸军事，令其备拒赵兵。是日，帝自观兵广莫门，分命放将，去救历阳，及分兵戍慈湖南渚；郗鉴闻知，亦使广陵相陈光将兵五千，入卫朝廷。俄闻赵骑至少，又已去了。成帝遂解严，导亦解司马，诏责耽轻妄免官。<br><br>&nbsp;&nbsp;&nbsp;&nbsp;九月，赵王石虎与百官商议，乃迁都于邺城。初，赵王石勒以天竺僧佛图澄能预言成败，屡有应验，敬事之。及虎即位，奉之尤谨，衣以绫锦，乘以雕辇。朝会之日，太子诸公扶澄上殿。国人化之，争造寺庙，削发出家，于是百姓或避赋役为奸宄。诏问曰：“佛，外国所奉，里中小人无爵秩者，应得事奉？”著作郎王度等议，上言曰：“王者祭祀，典礼俱存。佛，外国之神，非天子所应祀也；今宜禁公卿以下，毋得诣佛寺，烧香礼拜。且汉魏惟听西域人立寺都邑，汉人皆不得出家。今令赵人为沙门者，皆返初服。”虎不听，诏曰：“朕生自边鄙，忝居诸夏，至于飨祀，令应从俗。其夷赵百姓，乐事佛者，特听之。”于是，百姓都争入寺出家。<br><br>&nbsp;&nbsp;&nbsp;&nbsp;却说成王李班之舅罗演等，欲杀成王李期，复立班之子。<br><br>&nbsp;&nbsp;&nbsp;&nbsp;事觉，遂收演等及班母罗氏杀之。期自得志，轻旧臣，信任景赛、姚华、田褒、中常侍许浯等，刑赏大政皆决于数人。而褒无他才，先尝劝雄立期为太子，故此有宠。由是朝纲隳紊，雄业衰矣。<br><br>&nbsp;&nbsp;&nbsp;&nbsp;却说代王纥那先入宇文部，招集亡散五万人，复来争位。<br><br>&nbsp;&nbsp;&nbsp;&nbsp;翳槐闻之，莫敢当其锋，乃引众奔赵去了，于是纥那复占朔方。<br>