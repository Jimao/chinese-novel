&nbsp;&nbsp;&nbsp;&nbsp;二月，魏王冉闵亲率大军二万，围赵王石祗于襄国。赵王祗大惊，调兵固守城池。闵驱士卒，攻百余日不下，祗危急，乃去帝号称王，遣太尉张举乞师于燕，许送传国玺于隽。张举去讫，又遣将军张春求救于姚弋仲。春奉命，见弋仲，称赵王求之事，弋仲从之，遣子姚襄领兵一万五千，去救襄国。临行，弋仲戒曰：“冉闵寡仁背义，屠灭石氏，我受人厚遇，当为复仇，病不能自行，故命汝去。汝才十倍于闵，若不能成擒，必不复见我也。”襄拜领其言，即领兵前去。<br><br>&nbsp;&nbsp;&nbsp;&nbsp;却说张举至蓟城，次日入见燕王隽，称石祗说乞师退魏兵，及许送传国玉玺之事。隽大喜，即使悦绾将兵一万，去救襄国。<br><br>&nbsp;&nbsp;&nbsp;&nbsp;魏王闻知大惊，亦使中郎将常炜至燕见隽，议抽兵勿救于赵，亦许送玺。隽乃使封裕诘玺所在，裕问炜曰：“前日赵使张举来说，玉玺在襄国；今子至，又道玉玺在汝邺，子言诈乎！”炜曰：“玺实在邺，公能奏过燕王，抽兵回国，吾欲即将送至。”燕王隽曰：“张举言在襄国，何也？”炜曰：“彼求救妄诞之辞也，大王岂可信之也！”隽乃又使裕私诱炜，炜辞不变，左右文武请杀之。隽曰：“彼不惮杀身以救其主，忠臣也。”使人引出，就馆安下。又使其乡人往劳之，且曰：“君何以不实言玺之所在？燕王怒，欲处君于辽、羯之地，奈何！”<br><br>&nbsp;&nbsp;&nbsp;&nbsp;炜曰：“吾结发以来，尚不欺布衣，况大王乎？曲意苟合，性所不能，直情尽言，虽役东海，不敢避也！”遂向壁不复言。<br><br>&nbsp;&nbsp;&nbsp;&nbsp;隽闻其言，乃囚之于龙城，后既知张举之妄，乃杀举而释常炜之囚。三月，姚襄及赵汝阴王石琨，各引兵来救襄国，二处之兵，长驱而进。<br><br>&nbsp;&nbsp;&nbsp;&nbsp;魏王冉闵闻知有救兵至，大惊，即忙遣将军胡睦引兵一万至长芦拒姚襄，孙威引兵一万出黄丘拒石琨。胡睦至长芦，被姚襄用火攻杀败而回；孙威至黄丘，被石琨用伏兵计杀败而还。<br><br>&nbsp;&nbsp;&nbsp;&nbsp;魏王闵见二将败还，大怒喝退，欲自出击之。卫将军王泰谏曰：“今襄国未下，外救兵云集，若我出战，必腹背受敌，此危道也。不若固垒以挫其锋，徐观其衅而击之可也。”言未毕，忽道士法饶进曰：“太白入昴，当杀胡王。大王若出，百战百克，不可失也！”闵信其说，攘袂大言曰：“吾战决矣，敢阻吾者斩！”言讫，乃悉众出战。<br><br>&nbsp;&nbsp;&nbsp;&nbsp;时襄、琨合兵来攻，次日，两下交兵大战，未见胜负。忽燕悦绾适以燕兵至，闻二处交兵，乃驱士卒于魏阵后，隔数里，疏布骑卒，曳柴扬尘，以恐魏兵。魏兵望之，疑有伏兵，惧欲退兵。襄、琨挥军追战，悦绾以军拦击，赵王石祗见救兵到，亦引兵出城后冲之。因是魏兵大败，闵与十余骑出垓心，走还邺城，魏之将士，死者十余万人。<br><br>&nbsp;&nbsp;&nbsp;&nbsp;赵王得三处救兵至，得解其危，即备牛酒劳军及重赏二将而去。留汝阴王石琨同保襄国。却说姚襄还，人见其父弋仲，弋仲问获得冉闵否？襄告闵走回邺城。弋仲怒，责其不擒冉闵，喝左右将襄杖一百，襄被责，忍痛而退。<br><br>&nbsp;&nbsp;&nbsp;&nbsp;却说闵之为赵相也，所徙者以雍、荆之民，及氐羌蛮数百万口，以赵法禁不行，各还本土，道路交错，互相杀掠，其能达者十有二三。中原大乱，因以饥疫，人人相食，无复耕者。<br><br>&nbsp;&nbsp;&nbsp;&nbsp;赵王祗闻之，遣其将刘显率兵四万人攻邺。兵未至邺，魏王闵已使人探知，乃集诸将，率众出屯城外。预先伏步卒五千人于谷中，以待显至。刘显自恃志意，不以闵为惧，驱士卒直抵城外，只隔十里之程。闵见其兵，谓众曰：“今刘显远来，必待食。以我逸之众，而攻彼劳之兵，可获刘显，料必无难。”诸将踊跃称善，遂扬声播鼓，跃武驱兵出战。显果无备，被闵一击，大败而退五里。伏兵大起，被闵击，斩首三万余级。显走还，又被谷中埋伏之兵出杀回拒，恐不能走，心中大惧。乃密遣心腹人去清降闵，不允。显使人去求杀赵王祗，以自救。闵始从之，乃引兵还邺。遣人抽回伏兵与归。显方得脱，引残兵回赵去讫。<br><br>&nbsp;&nbsp;&nbsp;&nbsp;却说秦王健分遣使者，问民疾苦。搜罗隽异，宽轻重之税，施离宫之禁，罢无用之器，去侈靡之服，凡赵之重刑，不便民之政皆除之。<br><br>&nbsp;&nbsp;&nbsp;&nbsp;四月，杜洪遣使召梁州刺史司马勋起兵击秦，使人直抵梁州告勋，勋大悦，即率步骑兵三万赴之。秦王健已知，乃遣梁安领军五万，御之于五丈原。两军交战，勋不能胜。相持十数日，勋屡败，乃退归南郑。秦王健恨长史贾玄硕始者不上尊号，衔之。至此，计使人告玄硕与勋通谋，收而杀之。<br><br>&nbsp;&nbsp;&nbsp;&nbsp;却说刘显自攻邺败还归赵，与部伍谋以兵夜攻入内，弑其赵王石祗，而自立为赵王，以统其众。是以魏徐、兖、荆、洛诸州，复归于晋室。<br>