&nbsp;&nbsp;&nbsp;&nbsp;阮咸，字仲容。妙解音律，善弹琵琶。处世不交人事，惟其亲知雅歌酣饮而已。时咸与叔阮籍居道南，宗室请阮居道北。<br><br>&nbsp;&nbsp;&nbsp;&nbsp;时北阮富而南阮贫。七月七日，俗例曝衣，北阮盛曝衣服，锦绣炫目，咸以竿挂大布犊鼻于庭。人或问之，咸答：“未能免俗，聊复尔耳。”人皆讥之，后出补始平太守，放达无稽。<br><br>&nbsp;&nbsp;&nbsp;&nbsp;阮修，字宣子，善清言，性简任，不修人事。修不喜见俗人，遇便舍去。常步行，以百钱挂杖头，至酒店，便独酌酣畅，虽过富贵之人，亦不肯顾。修家无担石之储，晏如也。与兄弟同居，自得林阜之趣。修居贫四十余年而未有室，王敦等名士敛钱为婚，时慕之者求入钱而不得。后王敦为鸿胪卿，谓修曰：“卿尝无食，鸿胪承差有禄，汝能为否？”修曰：“亦复可耳。”遂为鸿胪承差焉。<br><br>&nbsp;&nbsp;&nbsp;&nbsp;胡母辅之，字彦国，泰山人。少擅高名，有知人之鉴。性嗜酒，任放不拘小节。与王澄、王敦、庾恺俱为太尉王衍所重，号为“四友”。澄常与人书曰：“彦国吐嘉言，如锯木屑，霏霏不绝，诚为后进领袖。”为家贫，求试为繁昌令，后为乐安太守。谢鲲，字幼舆，陈国阳夏人也。以儒业显。鲲少知名，通简有高识，不修威仪，好老庄，能歌，善鼓瑟。后东海王司马越闻其名，举为掾。邻家高氏女有美色，谢鲲尝挑之，女投梭折其两齿，故时人为之语曰：“任达不已，幼舆折齿。”鲲闻之，傲然长啸曰：“犹不废我啸歌。”后为长史。<br><br>&nbsp;&nbsp;&nbsp;&nbsp;毕卓，字枚世，新蔡渔阳人。少希放达。太兴中，求为吏部，尝饮酒废职。比舍郎酿酒熟，卓因醉，夜至其瓮间盗饮之，被掌酒者所获。到明旦视之，乃毕吏部也．遂遽释其缚。卓遂引主人宴于瓮侧，偿其酒钱，致醉而去。尝语人曰：“得酒满数百斛船，四时甘味置床头，右手持酒杯，左手持蟹螯，终身饮酒船中，便足了一生。”因此好酒，为人所讥。乐广闻而笑之曰：“名教中自有乐地，何必乃尔。”是时何晏等祖述老庄，立论以为天地万物皆本以无为。无者，开物成务，无往不存者也。阴阳恃以化生，贤者恃以成德，故无之为用，无时不贵矣。<br><br>&nbsp;&nbsp;&nbsp;&nbsp;故王衍之徒皆爱重之，由是朝中士大夫皆以浮诞为美，废弛职业。<br><br>&nbsp;&nbsp;&nbsp;&nbsp;史说裴頠，字逸民。宏雅有远识，博学稽古，自少知名。<br><br>&nbsp;&nbsp;&nbsp;&nbsp;御史中丞周弼见而叹曰：“頠若武库，五兵纵横，一时之杰也。”累迁侍中。乐广尝与頠谈清言，欲以理服之。而頠词论丰博，广笑而不言，谓頠为言谈之林。<br><br>&nbsp;&nbsp;&nbsp;&nbsp;其时俗尚放荡而不尊儒术，浮虚而不尊礼法，尸禄耽宠，仕不事事。王衍之徒声誉太盛，不以实学相尚，并皆仿效，风教陵替。是故裴頠著《崇有论》以释其弊，众皆然之，犹不能救当时也。其论曰：利欲可损而未可绝有也；事务可节而未可绝无也。谈者深列有形之累，盛称空无之美，遂薄综世之务，贱功利之用，高浮游之业，卑经实之贤。人情所徇，名利从之。于是立言藉其虚无，谓之玄妙；处官不亲所职，谓之雅远；奉身舍其廉操，谓之旷达。故悖吉凶之礼，忽容止之表。渎长幼之序，混贵贱之级，无所不至。夫万物之生，以有为分者也。故心非事也，而制事必由于心，不可谓心为无也；匠非器也，而制器必须于匠，不可谓匠非有也。由此而观，济有者皆有也，虚无奚益于已有之群生哉！<br>