&nbsp;&nbsp;&nbsp;&nbsp;却说靳准自料不能迎敌石勒，使侍中卜泰送乘舆御服，请和于石勒。勒大怒，将卜泰囚之，使人送与汉主曜。曜释之，谓泰曰：“先帝末年，实乱大伦，司空行伊、霍之权，使朕及此，其功大矣！并早迎大驾者，当悉以政事相委，况免死乎？汝可回以白之。”卜泰还，以曜语与言之，靳准不从。<br><br>&nbsp;&nbsp;&nbsp;&nbsp;将军乔泰等见准不从，引兵入城，将准诛之，推靳明为主，又遣卜泰奉传国玉玺降汉。石勒大怒，进军攻靳明。明率兵出与勒战，大败回城，不敢复后交兵。<br><br>&nbsp;&nbsp;&nbsp;&nbsp;十一月，日夜出，高三丈。晋帝以王敦为荆州刺史，又诏群卿各陈得失。御史中丞熊远上疏曰：胡贼猾夏，梓宫未还，而不能遣军进讨，一失也：群宫不以仇贼未报为耻，务在调戏酒食而已，二失也；选官用人，不求实德，惟尚清谈，选求才干，惟事请托；当官者以治事为俗吏，奉法为苛刻，尽礼为谄谀，从容为高妙，放荡为达士，骄蹇为简雅，三失也。世所恶者，陆沉泥滓；时所善者，翱翔云霄；是以万机未整，风俗为薄，朝廷以从顺为善，相违见贬，安得朝有辩争之臣，士无禄仕之志乎？古之取士，敷奏以言；今光禄不试，甚违古义，又举贤不出世族，用法不及权贵，是以才不济务，奸无所惩，若此道不改，求以救乱难矣！<br><br>&nbsp;&nbsp;&nbsp;&nbsp;先是帝欲慰悦人心，州郡秀孝至者，不试皆署吏，尚书陈頵亦上言，宜循旧制试以经策。帝从之，仍诏不中科者，刺史、太守免官，于是“秀”、“孝”皆不敢行。有到者托疾，三年无就试者。帝欲特除孝廉已到者官，尚书郎孔坦谓曰：“近郡惧累君父，皆不敢行；远郡冀于不试，冒昧来赴，若加除署，是为谨身者失分，侥幸者得官，颓风伤教，忍从此始？不若一切罢之，而为之延期，使得就学，则法均而令信矣。”帝从之，待至七年而试。<br><br>&nbsp;&nbsp;&nbsp;&nbsp;却说晋司马焕，乃郑夫人所生之子，时年二岁矣。沾疾将危，晋帝甚爱之，封琅玡王而卒。帝命备吉凶仪服，营起园陵，功费甚广。右常侍孙霄谏曰：“古者凶荒杀礼，况今丧乱，宪章旧制，犹宜节省，而典礼所无，安崇饰如是乎？竭已疲之民，营无益之事，殚已困之财，修无用之费，此臣之所不安也！”<br><br>&nbsp;&nbsp;&nbsp;&nbsp;帝不从，正欲退殿，忽闻报彭城内史周抚叛降石勒。帝大怒，即诏下邳内史刘遐、泰山太守徐龛，二人引兵讨之。<br><br>&nbsp;&nbsp;&nbsp;&nbsp;却说石勒见靳明不出，亲驱大众攻平阳甚急。靳明遣使求救于刘曜，曜佯许之，使人以一万军迎之。明不知是计，以为是实，况石勒攻得甚紧，明乃率平阳士女一万五千弃城奔汉，来降刘曜，被曜掳去，收靳氏男女二百人，皆斩之。石勒见靳明奔曜，乃引众入平阳，焚其宫室，修其故陵，收粲以下百余口葬之。拨守置戌而归襄国云。<br><br>&nbsp;&nbsp;&nbsp;&nbsp;大兴二年二月，刘遐、徐龛各以兵二万来击周抚。相持月余，互各胜负。初掖人苏峻屡被汉兵搅扰，不能得安，乃率乡里结垒自保，远近之人，多来附之，众至二万余人。曹嶷恶其强盛，将发兵攻之。峻觉，率兵浮海助刘遐，共击周抚。是日交锋，苏峻骤马与周抚交锋，不两合，抚败，刘遐、徐龛各收兵还镇。刘遐奏苏峻讨抚之功，晋帝降诏以峻为晋陵内史、鹰扬将军。峻自是归晋。<br>