&nbsp;&nbsp;&nbsp;&nbsp;六月，太尉刘裕始受相国宋公九锡之封。既承受命，诏崇立萧氏为太妃，以郭靖为尚书令，王弘为仆射，傅亮、蔡廓为侍中，谢晦为右卫将军，殷景仁为秘书，郭靖辞不受。景仁不为学，文敏有思致，口不谈文，深达理体，至于国典朝仪，旧章记注，莫不撰录，识者知其有当世之志。宋公刘裕，欲以世子义苻镇荆州，张邵谏曰：“储贰之重，四海所系，不宜居外。”乃以义隆为荆州刺史，以刘彦之、张邵、王昙首、王华等为参佐。义隆尚幼，府事皆决于邵，裕谓义隆曰：“昙首沉毅器度，有宰相之才也，汝每事谘之。”义隆拜辞刘裕而行。<br><br>&nbsp;&nbsp;&nbsp;&nbsp;却说夏王勃勃进据咸阳，长安樵采路绝，义真乃遣人入建康报父刘裕。裕闻之，使蒯恩召义真东归，又以朱龄石去守关中。谓龄石曰：“卿至长安，可救义真，轻装速发出关，然后徐行。若关中必不可守，可与义真俱归。”<br><br>&nbsp;&nbsp;&nbsp;&nbsp;十一月，朱龄石至长安，时义真将士大掠而东还，多载宝货子女，方轨徐行。一日不过十里，傅玄之谏之弗听。赫连璝率众追之，蒯恩断后，力战连日。至青泥，又与璝战，大败，为夏兵所擒。义真左右皆散，独逃草中。参军段光追寻得之，束之于背，单马而归。义真曰：“今日之事，诚无算略，然丈夫不经此，何以知艰难？”勃勃欲傅玄之降，玄之不屈，叫骂而死。勃勃积人骸为京观，号“髑髅台”。长安百姓皆惧勃勃来攻。朱龄石焚宫殿，奔潼关，夏王以兵追杀之。勃勃入长安，大飨将士，举觞嘱王贾德曰：“卿往日之言，至期而验，可谓算无遗策矣！”<br><br>&nbsp;&nbsp;&nbsp;&nbsp;裕闻青泥之败，未知义真存亡，怒甚，刻日北伐，谢晦谏以士卒疲敝，请俟他年。郑鲜之亦言：“今诸州大水，民食困乏。三吴群盗攻没诸县，皆由困于征伐故也。江南士庶，引领颐以望返旆。闻更北出，不测退期，巨恐反顾之忧，更在腹心也！”裕知义真回，事乃止。但登城北望，慨然流涕而已。以段宏为黄门侍郎，毛德祖守蒲坂。<br><br>&nbsp;&nbsp;&nbsp;&nbsp;十一月，彗星出“天津”入“太微”，经“习匕斗”络“紫薇”，八十余日而没。魏王嗣召诸儒术士问之，曰：“彗星所出，今四海分裂，咎在何国，朕甚畏之，卿等无隐。”崔浩曰：“灾异之兴，皆象人事，无衅又何畏焉？昔王莽将篡，星亦如之；而今国家主尊臣卑，民无异望，晋室陵夷，危亡不存，彗之为异，其刘裕将篡之应乎？”魏王悦之。<br><br>&nbsp;&nbsp;&nbsp;&nbsp;却说当夏王勃勃既即位于长安，闻韦祖思贤而忠正，乃遣人征之。韦祖思惧其残暴，只得随使人入长安，早朝拜舞，恭谨过礼。勃勃大怒曰：“吾以国士征汝，奈何以非类处吾？汝昔不拜姚兴，何独拜我？我今未死，汝犹不以我为帝王，吾死之后，汝辈弄笔，当置吾何地耶？”遂将出杀之，群臣无不冤之。勃勃于长安置南台，以子赫连璝录南台尚书事。勃勃欲领文武振旅而还统万，造宫殿大成，改元为真兴元年，刻石都南，颂其功德焉。群臣请都长安，夏王勃勃曰：“朕岂不知长安帝都，沃饶广固，然统万距魏境才百余里，朕在长安，统万必危；若在统万，则魏必不敢济河而西，诸卿适未见此耳！”乃置南台于长安，以赫连璝录尚书事而还。勃勃性骄虐，视民如草芥，常置弓剑于侧，群臣近视者凿其目，笑者抉其唇，谏者先截其舌，然后斩之。<br><br>&nbsp;&nbsp;&nbsp;&nbsp;三月，刘裕诛晋室之有才望者，司马楚之叔兄皆死。楚之亡匿蛮中，及从祖休之奔秦，楚之乃亡之汝、颖间，聚众以谋复仇。楚之少有英气，折节下士，有众万余，屯处长社。裕使沐谦往刺之，楚之爱士，待谦甚厚，谦未得间，乃夜称疾，欲因楚之问疾而刺之。楚之果自赍药往视，情意甚驾，谦不忍发，乃出匕首，以状告曰：“将军深为刘裕所忌，使我刺你，吾不忍也。愿勿轻率，以自保全！”遂委身事之，为之防卫。楚之乃以兵转屯柏谷坞以防之。<br><br>&nbsp;&nbsp;&nbsp;&nbsp;西凉地震星陨，时凉公李歆用刑过严，又好治宫室，从事中郎张显上疏曰：“凉土三分，势不久支。兼并之本，在于裕农；怀远之略，莫如宽简。今阴阳失序，风雨乖阻，是宜减膳彻乐，侧身修道；而更繁刑峻罚，缮筑不止，殆非所以致兴隆也！沮渠蒙逊，胡夷之杰，内修政事，外礼英贤，攻战之际，身先士卒，百姓怀之，乐为之用。臣谓殿下，非但不能平蒙逊，亦惧蒙逊方为社稷之忧也！”主簿范称亦谏曰：“天之子爱人主，殷殷至矣！故政之不修，下灾异以告我知之！改者虽危必昌，不改者虽安必亡。属者谦德堂陷，效谷地裂，昏雾四塞，日赤无光。狐上南门，地频五震，星陨建康，皆变异之大者也。<br><br>&nbsp;&nbsp;&nbsp;&nbsp;昔年西平地裂，狐入殿前，而秦师奄至。姑臧门崩，而陨石于西土，梁熙见杀之。及段业称制，三年之中，地震五十余所；先王龙兴，蒙逊篡弑之行。向前之成事，殿下所明知。愿停罢官室之役，止游戏之娱，礼贤爱民，以应天变。”皆不从。<br>