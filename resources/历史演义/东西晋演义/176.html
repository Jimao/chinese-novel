&nbsp;&nbsp;&nbsp;&nbsp;却说张骏欲假道于成，以通表建康，使人求问成王，成王李雄不许。骏乃遣治中从事张淳称藩于成，以假道去建康。雄与百官计议，欲伪许之，将覆淳于东峡。计议已定。次日，淳入见成王，说称藩假道之事，雄曰：“汝主既称藩于吾，任从卿去往返，诚恐西复东都，峡有盗，阻卿不前。”淳闻言，知其有谋，乃谓雄曰：“寡君使小臣行无迹之地，通诚于建康者，以陛下嘉尚忠义，能成人之美也。若欲杀臣，当斩之都市，宣示众曰：‘凉州不忘旧德，通使琅玡，主圣臣明，发将杀之。’如此则义声远播，天下畏威；今使盗杀之江中，威刑不显，何足以示天下？”李雄大惊曰：“安有此耶？前言戏之耳！”<br><br>&nbsp;&nbsp;&nbsp;&nbsp;于是罢其计矣。<br><br>&nbsp;&nbsp;&nbsp;&nbsp;当司隶景骞言于成王曰：“张淳壮土，请留仕成。”雄曰：“壮士安肯留？且试以卿意观之！”骞谓淳曰：“卿体丰大，天热可少停，遣下吏先往，待凉而行。”淳曰：“寡君以皇舆播荡，梓宫未返，生民涂炭，莫之能救；故使臣通诚上都，所论事重，非下吏所能传；使下吏可，则淳亦不来矣。虽火山汤海犹将赴之，岂寒暑之足惮哉？”雄亦谓淳曰：“贵主英明盖世，土险兵强，何不称帝，自娱一方？”淳曰：“寡君祖考以来，世笃忠贞，以仇耻未雪，枕戈待旦，何自娱之有？”雄甚惭，厚礼而遣之。淳至半路卒，下吏遂致命于建康。<br><br>&nbsp;&nbsp;&nbsp;&nbsp;甲午九年正月，仇池杨难敌卒，其子杨毅嗣位，遣使称藩于建康，成帝从之。二月，张淳之下吏奉表诣建康，朝见成帝，及奏淳假道与途卒之事，成帝叹息不已，重赏下吏。复以张骏为大将军，命使之国。于是，使者每岁往来于建康。<br><br>&nbsp;&nbsp;&nbsp;&nbsp;六月，太尉、长沙公陶侃卒。侃晚年，深以满盈自惧，不预朝权，屡欲告老回国，佐使等苦留之。至是疾笃，上表逊位，奉还所假节钺、麾幢、曲盖，侍中貂蝉、太傅并八州刺史印傅，棨、戟、军资、器仗、牛马、舟船，皆有定簿，封印仓库，自加管钥，以后事付右司马王愆期，舆车就船，将归长沙。顾谓愆期曰：“老子娑娑正坐君辈。”及薨，谥曰“桓”。<br><br>&nbsp;&nbsp;&nbsp;&nbsp;侃在军中四十一年，明毅善断，识察纤密，人不能欺。自南陆讫于白帝，数千里中，路不拾遗。尚书梅陶尝谓人曰：“陶公机神明鉴似魏武，忠顺勤劳似孔明，陆机诸人不能及也！”<br><br>&nbsp;&nbsp;&nbsp;&nbsp;谢安每言陶公虽用法，而尤得法外意。<br>