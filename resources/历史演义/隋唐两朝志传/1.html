人马前进，行了数月，哨马报来：近前已是江都地界。帝览其山川胜概；果是天仙之国，繁华之地，欣然大悦。居于行宫，顾谓近臣曰：“萧后每与联称扬州好景，今日顾眄，信是人间之三岛，现世之蓬莱也。长安虽号神京，大是不同。不知此外，更有可乐处否？”虞世南曰：“天下佳丽之地，万不及江都；然以臣观之，宫殿虽多，皆非美饰，不足以当圣驭。帝欲称其游览，莫若重建台榭，使匠人绘饰五色龙纹，务使层峦耸翠，上出云霄，飞阁流丹，下临无地。如此壮丽，陛下娱游，始可乐矣。”帝闻奏大喜，即令封德彝部引工匠二百余人建修台榭。德彝领命，即使匠人经之营之。果然不日成之，建一台，号望云台。台上高可望三百里，台下可容数千人。所建御苑，周回一百余里，前后花榭，罗列相接，尽植奇花异卉，蓄养怪兽珍禽。又引太湖之水圜绕花榭之前，通船往来。左有香来溪，右有百花洲，须三秋九夏，花香不绝。又令宇文恺领工匠建有书会楼、迎宾轩、临水阁、八仙洞、步云桥、玩月台、木樨亭、荼蘼圃、临溪馆十余处，所费巨万。但有谏者，即斩以示众，群臣恐惧，不敢复言。日与萧后游于望云台上，选美人善歌舞者数十，列于坐侧。至是溺于酒色，不理政事，惟以游乐为先。每逢春日融和，则赏于燕游堂，令数十嫔妃左右扶拥相随，盘桓于牡丹亭、芍药圃。五步一亭，十步一榭，逢亭即宴，遇榭而歌，丝竹之音不绝。帝回顾百花妍媚，亲折数枝，插于萧后之鬓曰“子如日夜立于万花丛下，朕不知花貌类子，而子貌类于花耶？”内竖进曰：“以臣观之，后之于花，媚又有甚焉。”帝大悦，取酒内竖，以其善观花貌也。丽泉诗云：<br><br>　　春铺上苑百花丛，景物鲜妍绿间红。<br>　　往日欢娱今不见，教人赋罢怨东风。<br><br>夏则驾一叶轻舟，载以箫鼓，赏莲于临水阁。令嫔妃裸衣采莲于池内，使其自相戏舞，唱和采莲之曲，醉以碧筒之劝，帝与萧后抚掌大笑。遇盛暑，则至八仙洞内，就向冰山雪槛清凉之处宴乐无度。既而酒酣，遂与后妃相狎，无所不为，淫戏终日而罢。丽泉诗云：数十嫔妃去采莲，裸衣戏舞帝王前。<br><br>　　起来闲处从容立，信是蟾宫谪降仙。<br><br>秋则处于叠翠宫，赏于玩月楼，朝歌夜弦，宴赏不息；或于木樨亭顾盼黄菊迎霜之景。帝好驰射，每令宫人持弓箭以俟，忽见榭前群雁飞翔，帝谓后曰：“汝看朕射第二雁下来。”即向宫人手中取弓，单射一箭。言讫，弓弦响处，雁早落地。众侍称贺，始知帝有百步穿杨手段。丽泉诗云：迎霜黄菊绽三秋，玩月登楼乐未休。<br><br>　　忆昔欢娱如一梦，落花满地为谁愁。<br><br>冬则隐于藏春阁，与后拥炉而坐。宫娥围绕于侧，歌童唱女戏舞于前。每遇霜朝雪夜，帝自着狐裘，令数十嫔御引车寻梅。若遇崎岖险道，车迹不通之处，然后方返。丽泉诗云：梅雪争春腊正浓，隋皇车出馆娥宫。<br><br>　　美人不惜芙容面，曾向崎岖冒朔风。<br><br>是时，帝乐而忘返，不理国政，五日不治宫室苑囿。乐地虽多，久而益厌，每于游幸之际，左右顾盼，无可意之处，不知所往。乃问于群臣曰：“朕于盛夏，每苦其酷烈，欲择胜地，盖造行宫避暑，不知何地而可？卿等有可意者，为朕奏之。”时宇文恺笔力尤精，遂将天下山川景致，高下形势，尽作一图献上，指引帝曰：“臣观天下，分布九州，地舆不一。论其胜境，无如汾州。汾州地势坦平，盖造宫殿，务令高大。若得东西台阁，复道相接，使其四面玲珑，八风自入，陛下避暑，何所不乐。”帝然之。遂差宇文恺遍告天下，索取材木，俱令纳送汾州。复使封德彝带领良匠二百，盖造离宫。比及经营一年之力，方能有成。其周围二百里，前殿东西五百步，南北二十丈。五步一楼，十步一阁，自殿下直抵汾阳之北，平遥之南。其阁道周驰，堪容走马；琼楼宝阁，极其华彩，一如始皇阿房之式。比及宫成，虽云避暑，每遇秋冬，帝亦游乐于其宫耳。史官有诗云：始皇荒乱建阿房，炀帝离宫立远方。<br><br>　　自是二君皆一体，相传不久致身亡。<br><br>是时，帝处汾阳之宫，朝夜游宴，极尽欢乐，全不理其国政，至诸国朝贡者，帝亦不知。但有所事，则皆付之有司。至是累召高丽王元入朝不至，中书侍郎裴矩奏曰：“高丽僻在海隅，箕子所封之国。自汉晋以来，臣伏中国，皆为郡县。今乃不臣，先帝亦欲征之久矣，恨力不及。今日国富兵强，安可不取。”帝闻奏大喜曰：“卿所言，安邦之志也，甚合朕意。”即与众臣商议，皆言必须御驾亲征，大兵压境，方能取胜。是日，帝先差使命往幽州，令总管元弘嗣径往河南、淮南、江南三处，造戎车五万乘，供载衣甲，河南、河北民夫以供军需，及于东莱海口造船三百只，以备水战。其官吏督役，昼夜立在水中，不得休息，自腰以下皆生蛆，死者计以万数。调发天下之兵，皆会涿郡。江淮以南民夫及船运于黎阳，其洛口诸仓之米运至涿郡。大小之船，首尾相接，千有余里。所载兵甲、攻取之具，往来于道。数十万人，死者相枕，天下骚动，盗贼蜂起。至于诸镇节度，亦各据其所守之地，互相为乱。其时诸盗往往屯聚山林，侵掠州郡。<br><br>总批：阿房之建，乃始皇荒乱所为。帝游幸江都，而复创行宫避暑，极其奢丽，是其为亡秦之续矣。矧国政不理，而务征取高丽，以致天下骚动，盗贼蜂起，常能四时游戏也欤哉?