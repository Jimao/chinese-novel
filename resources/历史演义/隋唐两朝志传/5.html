当日三人正饮酒间，见二大汉入店饮酒，坐在凳上，唤酒保筛酒来。让等见上首坐者，其人身长九尺，赤发红须，面如活獬，虎体狼腰，威风凛凛，相貌堂堂。让就邀同坐，问其姓名。其人曰：“吾姓王名伯当，济阳人也。因本处豪霸倚势欺人，伯当杀之，逃难江湖，五六年矣。”又下首坐者，其人身长一丈，腰大十围，眉清目秀，虬发长髯。其人自言：“吾亦姓王，名当仁，外黄人也。今闻召募义士，前征辽东，欲往应募。路逢此兄，认是同宗，相随到此。”遂以己志告之。五人大喜，让曰：“隋室合休，君弱臣强，有功不赏，有罪必诛。前征高丽，率兵一百一十三万，全师败没；今又欲招军。吾观天时人事如此，纵充得军，亦只作刀下之鬼耳。”遂邀众人同到寨中，共论天下之事。众皆小于翟让，共拜让为兄，单雄信次之，徐世绩、王伯当、王当仁为弟。<br><br>是日宰牛杀羊，歃血同盟，痛饮一醉；让曰：“眼前虽有三百余人，弓马亦有，只恨无食，恐难存济。”世绩曰：“东郡之地，绩与诸公皆为乡里，人多相识，此处不可侵掠。荥阳、梁郡、汴水三处，鱼米之乡，富殖之地，若去剽掠，足以自给。”让从其言，乃引众入三郡掠劫，由是资用丰给，归附益众，未及数月，聚有二万余人。是时李密自雍丘亡命，往来于诸盗之间，说以取天下之策。初皆不信，久之，稍以为然。众相谓曰：“今人皆云杨氏将灭，李氏将兴，吾闻真命天子，百灵咸助，虽危不死。李密三遇险处，得以免死，莫非应在此人？”<br><br>众皆曰：“然。”由是渐有敬密之意。而密察诸盗之中，惟翟让最强，乃因王伯当求见于让，为让用计，往说诸小盗，皆下之。让大喜，密因说让曰：“昔刘、项皆起布衣，以为帝王。今主昏于上，民怨于下，锐气挫于辽东，和亲绝于突厥。方且巡游扬、越，委弃东都，此亦刘、项奋起之时也。以足下雄才大略，士马精锐，席卷二京，诛灭暴虐，隋氏不足亡也。”让谢曰：“吾辈群盗，偷生草间，君言非所及也。”<br><br>时有一人姓李，名玄英，自东都逃来。经历诸贼，求访李密，言此人当代隋家。人问其故，玄英答言：“近来民间有谣歌曰：‘桃李子，皇后绕扬州，宛转花园里。勿浪语，谁道许。’桃李子，‘谓逃亡者李氏之子也。’莫浪语，谁道许者，密也。此言正应李密有帝王之份，天运合回。若安天下，必在此人。”让闻言，遂与密厚，凡有所谋，即与决之。徐世绩曰：“方今英雄并起，得人者昌，失人者亡。数人岂能做得皇帝？纵有士卒，必得高明远见之人以为谋士，方能举事也。”让曰：“内事全仗茂功，外事尽赖玄遂为之。某与雄信、伯当只可厮杀而已。”密曰：“茂功名门达士，可事以师傅之礼。密驽钝不才，见识褊浅，愿荐一人同来相辅。”让问是谁，密曰：“此人胸怀韬略，腹隐机谋。生而丧父，奉母至孝。其家极富，大散资财，以济贫乏。每自负其才，恨不为时用，乃与杨玄感共谋起兵。及玄感败灭，乃变姓名，亡命游于汉、沔两之间，可速召之，必来相辅。乃雍丘人也，姓房名彦藻，字子辉。”<br><br>　　让即叫李密去遍寻之，密辞让而往。<br><br>彦藻接着共坐，彦藻问其故，密白以翟让相招之意。彦藻曰：“杨玄感尚不能成事，此皆鼠辈，何足为也。薛举久召吾往金城，吾欲往就之。”密曰：“吾亦知此辈非成立之人，奈吾无容身之处，暂为避计。潜听童谣有云：承天运代杨氏者，必兴于西南，推量事势，当其历数。某思终成帝业，以叶天时，是烈士谋为之秋。足下为我腹心，不须以薛举之言而介意也。”房彦藻从其言，遂同李密来见翟让。让甚敬之，与之谈论，终日不倦。<br><br>密见豪杰皆为己归，阴有侵夺之意。无计可施，探听术士贾雄晓阴阳占候，言无不验，密先以白金送之，暗嘱己意，一自众人皆散，让独留彦藻共饮，同床抵足而卧。过夜半，让问彦藻曰：“方今隋室倾危，四方云扰，欲谋大事。众兄弟皆智谋过我，子深明易道，与我卜之，看数人孰先孰后。”彦藻曰：“吾实不能，兄长曾闻神卜贾雄否？”让曰：“颇闻其名，未知何为神卜？”彦藻曰：“此人上通天文，下识地理，中察人间祸福。南北往来之人，皆往卜之，无不灵验。今此人现在城南，兄长欲知休咎，何不召之。”让大喜，即时差人往城南召贾雄。雄至，让果以密言问之，令卜举兵之事。雄曰：“卜得大吉之兆，贵不可言。然公自立，恐未必成；若立李密为主事，无不齐。”让然之，雄辞而去。李密佯作不知之状，入问曰：“适间术士所卜何事？”让以前言告之，密曰：“吾有甚德，敢为众主。但今四海縻沸，不得耕耘，公士众虽多，食无仓廪，唯资野掠，常苦不给。若旷日持久，加以大敌，临之必涣然离散。不如先取荥阳，休兵馆谷，待士马肥充，然后与人争利，此保全之策也。”<br><br>让从之，乃率兵二千，直抵金堤关下。让全装披挂，亲冒矢石，与守关将华公逸战上五十余合，公逸败走，被让飞马追及斩之，余众溃散。让引众入关，移兵徇于荥阳，诸县皆下。<br><br>荥阳太守杨庆，会合河南讨捕使张须陀领兵讨让。让素惮须陀，欲引兵去避之，密曰：“须陀勇而无谋，兵又骤胜，既骄且狠，可一战而擒也，吾为公破之。”让不得已，阵而待密。乃率骁勇常何等二十人为游骑，别选精锐士卒一千余人伏于林间。须陀素轻让，不以为事，引兵飞奔而来。至大局山下，与翟让相见，各将阵势摆开。须陀出马扬鞭，大骂翟让：“匹夫逆贼，何故侵掠州郡？”让大怒，拍马舞刀，直取须陀。须陀手持开山大斧迎敌。战不数合，翟让大败而走，须陀乘势追赶。赶过山岭，翟让一齐鸣金，有李密、世绩，右有王伯当、单雄信，四军齐出。翟让军回，三路掩杀，须陀大败。直赶入大周山下，军士四面围裹须陀在该心。须陀谓士卒曰：“汝等可随我奋力杀出。”忽然大喊一声，须陀跃马冲开一条血路，飞腾而出。<br><br>回顾左右人马不能尽出，于是复回，杀透重围，东冲西突。马前马后，步军齐搠，须陀力不能支，仰天叹曰：“兵败如此，何面目见天子耶！”遂自刎而死。<br><br>李密兵入荥阳，降其将一千人。安民已定，犒劳三军，声势大振。让得密破张须陀，面有惭色，乃分兵与密，令密建牙别统所部，号蒲山公营。密持军严，虽盛夏之时，号令士卒，若负霜雪。然所得金宝，即颁赐麾下，由是人乐为用。然麾下多为让之土卒，所凌辱亦不敢报也。让谓密曰：“今资粮粗足，意欲还向瓦冈。公若不往，从公所适，让从此与公别矣。”乃率其辎重望东而去，密亦引西而行。行至康城，说下数城，大得辎储。让探听知之，大有侮心，乃回兵复附于密。密又说让曰：“今东都空虚，越王幼冲，政令不一，士民离心。段达、元文都暗而无谋。以仆料之，彼非将军之敌。若将军能用仆计，天下指麾而可定也。”乃遣其党探听东都虚实。留守官知之，遂为守备，驰告江都。密曰：“事势如此，不可不发。今百姓饥馑，洛口内积有余粟，将军若领兵袭之，彼不能救，取之如拾芥耳。发其粟以赈穷乏，远近孰不归附，百万之众一朝可集。振威养锐，以逸待劳，纵彼能来，吾有备矣。然后檄召四方，引贤豪而资计策，选骁勇而授以兵柄。除亡隋之社稷，布将军之政令，岂不盛哉。”让曰：“此英雄之略，非我所堪。惟君之命，尽力从事。”于是让、密协力，自率精兵七千，星夜而去，直抵洛口。毕竟还是如何？<br><br>总批：群雄聚议，不知鹿死谁手。张须陀勇则勇矣，而谋则未也。<br><br>李密对让数语，洒洒乎得济天下之体，真英雄伟略乎！