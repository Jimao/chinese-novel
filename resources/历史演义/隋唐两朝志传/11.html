是年秋七月，李渊遂以子元吉为太原太守，留守晋阳宫，自率甲士三万，誓众移檄，谕以尊立代王之意。离了晋阳，望西进发，但见旌旗蔽野，剑戟横空，人如猛虎，马赛飞龙。时哨马往来不绝，报入长安。隋代王侑遣虎牙将宋老生率领精兵二万屯于霍邑，大将军屈突通率兵五万屯于河东，各守险要，以拒渊兵。正值淋漓久雨，平地水溢，军士不能前进，刘文静曰：“今天积雨，军无战心，不如暂且屯营灵石，按兵不动，以候天时。先使人致书招谕李密，与其结好相合，探其虚实，令彼自安，吾得展其手段，此万全之策也。”渊喜，即以书去招密。原来李密每自恃其兵强，欲为盟主，乃遣将军张仁则致书于渊。渊折封视之，书曰：密顿首再拜大将军仁兄麾下：伏念隋室不幸，而遭群雄之卓立；黎庶凋残，致使奸臣之秉政。欺君罔上，结党成群，天下之人无不欲食其肉也。今仁兄仗义讨贼，以安隋室，大为有理。迎立新君，以即帝位，则非所独尊。天下者，非一人之天下，乃天下人之天下，人人得而君之。兄若西行入关之计，可使步骑数千，自至河内面结盟约，愚弟安有不从之理。所望左提右字，戮力同心，执子婴于咸阳，殪商辛于牧野，岂不盛哉。书不尽言，伏惟照察。<br><br>渊看书毕，大笑曰：“李密妄自矜大；非折简可致。吾方有事关中，若遽绝之，乃是更生一敌，不如毕辞推奖，以骄其志，使彼为我塞成皋之道，扼东都之兵，我得专意西征。候关中平定，据其险阻，养其锐气，徐观蚌鹬之势，以收渔人之功，未为晚也。”众然之，遂令记室温大雅作书以复密。密得书，拆开读之，书云：渊顿首再拜魏公贤弟麾下：天生烝民，必有司牧，当今为牧，非子而谁。老夫年逾知命，愿不及此，欣戴大弟，攀鳞附翼，早膺图箓，以宁兆民。<br><br>宗盟之长，为籍见容，复附于唐，斯荣足矣。殪商辛于牧野，所不忍言；执子婴于咸阳，未敢闻命。汾晋左右，尚须安辑，盟津之会，未暇卜期。李密看罢甚喜，以书示将佐曰：“唐公见推，天下不足定矣。”房彦藻曰：“渊有雄才，而甚得民心。其子世民与刘弘基、殷开山诸将，皆万人敌也，并非在于人下者。今日见推，彼方有意关中，恐吾兵袭其后，与之为敌，故如此谦让，明公何不察之？”密曰：“虽在假做人情，如此谦让，吾安可拒之？”自是信使往来不绝。丽泉诗云：<br><br>　　李密矜夸士马强，何如高祖智优长。<br>　　此番早建西行计，焉使隋朝属大唐。<br><br>当日唐兵阻于灵石，不能前进。时雨久不止，军中粮尽，或传突厥与刘武周乘虚打入晋阳，元吉众人皆不能守。渊闻之，大惊曰：“似此奈何？武周果有兵至，则根本虚矣，安能自立。不如班师北还，用缓计图之。”裴寂曰：“吾观隋兵尚强，未易卒下。李密奸谋难测，武周惟利是视，不如还救根本，更图后举。”世民曰：“今禾菽被野，何忧无粮。老生轻躁，一战可擒。李密顾恋仓粟，未逞远略；刘武周与突厥外虽相附，内实相猜。武周虽欲远利太原，岂肯近忘马邑。吾本兴大义，奋不顾身以救苍生，当先人咸阳，号令天下。今才遇小敌，遂欲班师，恐从义之徒一朝解体。今还守太原一城之地，是为贼耳，何以自全？”建成曰：“世民之言深是有理，大人可从之。”渊皆不听，即催促军士收拾起行。世民将复入谏，适值天色已暮，渊已寝矣。世民不得入帐，乃号哭于军门之外，声闻帐中。<br><br>渊召问之，世民曰：“兵进则克，退则散。众散于前，敌乘于后，死亡五日，何得不悲！”渊乃悟曰：“军已发还，奈何？”世民曰：“右军严而未发，左军去亦不远，请自追之。”渊笑曰：“吾之成败，皆在于汝，惟汝所为。”世民乃与建成分道乘夜追之，及至灵石之际，天色已明，太原所运之粮相继而至。世民大喜曰：“此天佑我也！不因此时杀进，更待何日。”建成曰：“凡人举事，须要天时。今军士苦于久雨，辎重皆湿，可移屯于前面山上，徐图进取。”世民曰：“不可，若移屯，贼必冲突而死战也。此雨数日必晴，一晴并力攻之，老生可擒矣。”于是随即请渊传令军中，收拾行装，径向霍邑进发。<br><br>却说军行数日，果然雨霁天晴。宋老生在霍邑闭城不出，建成、世民引数千精锐之士直抵城下，金鼓齐鸣，喊声大起。<br><br>世民横枪立马，举鞭指麾，若将围城之状。老生裨将牛如金忿然进曰：“唐兵临城而不出战，是怯也。愿借五百军士，某当决一死战。”老生从之，令如金出城迎敌。两陈对圆，如金出马与殷开山将战四五合，开山败走。如金引五百军一发赶入阵来，被建成指麾五千兵一裹，围如金于阵内，左右冲突，不能得出。老生在城上望见如金困于垓心，荒使左右备马，引壮士五百骑出城，拍马当先，奋力杀入唐阵。长孙顺德迎之，不能当面走，老生直至垓心，救出如金，乘势大呼将士曰：“不就此时杀去，更待何时！”<br><br>忽然喊声大作，一彪人马自东杀来，视之乃建成也。老生即向东路迎敌，与建成战不数合，柴绍从南杀至。老生弃了建成，与柴绍厮杀。建成随后赶来，如金在阵后拽弓一箭，射中马足，将建成掀下马来。如金奔前持刀便斫，殷开山抢至面前，大喊一声，如金一见，措手不及，被殷开山斫为两断，救得建成归阵。老生见杀死牛如金，刀法便乱，大败而走。柴绍追之，赶上二十余里，忽然世民与军头段志玄自南原驰下，阻住去路。老生进退无计，急下马投堑，被刘弘基获而斩之，遂克霍邑。<br><br>渊出榜安民，便欲起行。未知从哪路进发，且看下回分解。<br><br>总批：渊以书去招密，将欲展己之手段，故先令彼之自安耳。密致书云：天下者，非一人之天下，其妄自尊大可知。唐公虽见推，天下岂即归乎？老生一破，霍邑不难克也。