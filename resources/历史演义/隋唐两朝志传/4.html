先说李密字玄邃，一字法主。其先辽东襄平人李宽之子。宽仕隋为上柱国，号蒲山郡公，遂家于长安。为人少有才思，志气雄远，轻财好士。尝以蒲鞯乘牛，挂《汉书》一帙，且行且读。时越国公杨素适见于道，按辔蹑其后曰：“书生何勤如此？”密即下拜之。素问所读何书，答曰：“项羽传。”因与共语片时，相别而去。素归，谓子玄感曰：“吾观李密，识度异常，与汝大不相同。他日所为，未可料也。”玄感听之，次日即至密宅，与之交契，情意甚厚。尝私谓密曰：“主上多忌，隋历不久。中原若有一变，公与我孰后先？”密曰：“决两阵之胜，战必胜，攻必取，我不如公；览天下之英雄，使远近归属，公不如我。”大业九年，玄感起兵黎阳，遣人入关迎密。密至，玄感大喜，问以定立之策。密曰：“今天子远在辽左，去幽州尚有千里。南限钜海，北阻强胡，号令所通，惟榆林一道。子若鼓而入蓟，直扼其咽喉之地，高丽抗其前，我兵乘其后，不过旬日，赍粮谒举麾召之众，可以尽取。然后传檄而南，天下定矣，此上计也；关中四塞之地，彼留守卫文升，乃无谋之人耳。若径行勿留，直保长安，据其函崤，东制诸夏，是亡隋之襟带，我势有万全，此中计也；若因近趋便，先取东都，屯兵于坚城之下，不可以决胜负，此下计也。有此三计，惟公自择焉。”玄感曰：“公之下计，乃吾上策。今百官家属皆在于洛，当先取之，以摇其心。且经城不拔，何以示武。”遂不行密之计，乃引兵至东都。所战皆克，自谓功在旦夕，妄自行兵。及获得内史舍人韦福嗣，监在军中，用为谋士。福嗣忍耻事之，但有所谋，皆持两端，不与之决。密谓玄感曰：“福嗣穷为我掳，志在观望。今公初举大事，留此奸人在侧，其事必败。请斩福嗣之首，号令于众。此建立之良策也。”玄感曰：“公言谬矣。吾今举事，正在用人之际，何可妄杀人？”密退谓所亲曰：“玄感好反而不图胜，吾无葬身之地矣。”未及数日，果然福嗣乘夜轻骑逃去，玄感追之不及而回。正值大将军李子雄得罪，传送行在，途中杀了使者，投奔玄感。二人相见如旧，子雄劝玄感建立大号，玄感问密，密曰：“昔张耳谏陈胜自王，荀彧止魏武求九锡，二人皆见疑被杀。今密所言，似此二人。然阿谀顺旨，非义士也。且公虽屡胜，而郡县未有应者。东都尚强，救兵即来，公当率领精甲之士，先定关中，奈何遂自为帝乎？”玄感含笑而止。及隋军至，玄感曰：“此事如何？”密曰：“吾有一计，可敌数万之人，使隋军不战而自退矣。”玄感曰：“计将安出？”密曰：“今元弘嗣在陇右，现掌数十万兵，皆雄健之土。可先使人各处扬言，说弘嗣欲谋为帝，遣人前来接我引军西去。乘势杀出，大事定矣。”玄感曰：“此计甚妙。”即引人马望西进发。行了数日，至峡，欲图弘农宫。密曰：“今绐众入关，其机在速，追兵后面不日而来，若前不得据其险固，退无所守，何以成功？”玄感不听。遂留兵攻之，三日不拔，乃引兵去。至闵乡，为隋将史万岁迫及，斩之。密见玄感事败，即自潜行入关，为游骑所获，护送帝所。密谓众曰：“吾等反乱之人，若至行在，必为菹醢，岂能复生。趁今途中，尚可以计脱走，何为安就鼎镬邪？”众皆然之。乃令其众各出所有之金，以示监使曰：“吾等犯着大罪，难免一死。但令渐释枷扭，与吾等好行动，聊将此金相酬大德。”使者顾金，禁锢遂宽。于是买酒畅饮，将使者灌醉。至半夜，密自逃，投平原贼郝孝德。孝德不礼之，居了数日，又私奔投齐郡贼王薄。王薄见密行动与已相反，亦不礼之。密欲自尽，有人告密曰：“不可。汝有大才，此处不容，何不去投周文举。今据淮阳，其众数万，号柳叶军，正在招募豪杰。汝往依之，以图后计。”密依其言，寻小路径投。来路绝粮，于村中求食，但到处无一相与。密心懊恼，猛然暗思：此间有一人姓游名太和，是吾父拜义兄弟，现为猎户，可往投之，求宿一宵。遂自行到庄门，入见太和下拜。太和曰：“我闻朝廷遍行文书，拿你一起逃犯甚紧。贤侄如何到此？”密告以前事：“今番不是灌醉监使，已粉骨碎身矣。”太和拜谢，谓密曰：“贤侄宽怀安坐，老夫家中无美味，容往山中，寻一野味，以待贤侄。”言讫上驴去了。密坐半日，见太和始回，遍去寻野味不得，乃杀其妻以食之。密谓曰：“此何肉也？”太和曰：“是野猪肉也，其味甚美。”密饱食，天晓辞去。后院借马，见杀死其妻于厨下，臂上尽割其肉。密问之，方知是他妻肉，痛伤而别。是时淮阳岁饥，民削木皮以食。密见周文举兵多，粮饷不足，势不奈久，遂止不去。乃变姓名为刘智道，就郡中设馆，教授诸生，聊以自给。郡县疑而捕之，密又逃走，去投妹夫丘若明，若明转寄于游侠王秀才家。早有人报知郡守汤汪，汪即领兵将秀才之宅四面围绕，正值李密出外得免。<br><br>时韦城一人姓翟名让，为东都法曹，坐事当斩。狱吏黄君汉见让骁勇，心欲释之，夜谓让曰：“观汝一表非俗，抱此英杰，岂能守死狱中乎。”让大惊，问其故，君汉曰：“汝有冲天之志，只未遇主，枉受此难。”君汉即破械扭出之。让再拜曰：“让蒙再生之恩，则幸矣。朝廷一闻，必加罪曹主，如此奈何？”因呜咽泣下。君汉怒曰：“本以公为大丈夫，可救生民之命，故不顾其死以奉脱。奈何反效儿女子、涕泣相谢乎？君但努力白免，勿忧吾也。”遂忙去。至瓦冈，时值同郡一人，姓单名雄信，极是骁健，善能马使槊。聚无赖少年数百，让往从之。大业八年，各郡招军，翟让年二十八岁，与雄信立于榜下，长叹一声而回。有一人厉声而言曰：“汝不能与国家出力，何故长叹耶？”让回头见其人，身长八尺，面如傅粉，碧眼浓眉，声若洪钟。年方十七，深有勇略。让见此人异常，遂与同人村。问其姓名，其人云姓徐名世绩，字茂功。不务家人生业，专好结义天下壮土。却才见汝二人看榜，何故长叹？”雄信默然，未及回答，让曰：“实不相瞒，我本东都法曹，姓翟名让。闻盗贼蜂起，各据地方，欲谋讨之。不意主上信谗，连罪当斩，感得黄君汉为曹主，怜我有心扫荡中原，匡扶杜稷，即为破械杻出之，吾遂亡命于瓦冈。此兄姓单名雄信，亦当世杰土，与吾同乡之人。幸感不弃，特相从之。今虽有志举事，恨力不能，故发叹耳。”世绩曰：“正合吾机，吾有此心久矣。同举大事若何？”让曰：“如此极好。争奈某是草芥之辈，君为名门之裔，倘事不成，有误足下，惹天下人笑端。”世绩曰：“天运有否泰，人事有阻达。文王囚于羑里，创八百年姬周之业，孔子厄于陈蔡，为千万世帝王之师。先难后易，自古圣贤皆然。但大丈夫有志，暂时落泊耳。”让甚喜，世绩邀让、雄信入酒店。未知饮酒如何。总批：李密三计，诚足为定立之策，玄感直井底蛙耳，何可与语此。然以大才如密，而犹不免灌醉监使，亡走依人。至于食其妻之肉而不知，天乎？人乎？