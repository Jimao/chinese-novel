当时番兵请降者专候将令，人已解甲，马已离鞍。仁贵密遣秦怀玉领兵五千，去天山十里、地名淯水，掘下土坑，深数十丈。次早令将士大驱人马，将降兵引去，推落坑中。可怜十万之众，皆被土掩而死。仁贵叹曰：“吾虽有功，于己必损寿矣。生灵涂炭，吾之过也。”九姓将带军马尽数坑之，只走脱了叶护兄弟。后人有诗云：<br><br>　　仁贵行兵征九姓，天山果在须臾定。<br>　　虽然为国有功勋，屈死夷人十万命。<br><br>仁贵亲带数百轻骑，往间道抄出碛北，击其余众。正遇叶护兄弟三人，逃奔突厥，俱被仁贵执之，押赴唐营。仁泰悉令斩之，九姓遂定。仁泰下令班师，军中歌曰：“将军三箭定天山，壮士长歌入汉关。”大兵还入长安，仁泰二人进朝，拜见阙下而言曰：“臣不能速平九姓，使陛下旦夕怀忧，臣等之罪也。”帝大喜，设太平筵宴，重赏三军。却说帝自定九姓之后，四海清平，前后八年，在后殿无事。<br><br>当夜闲行，仰观天文，忽然失惊曰：“将星失位，主亡一将，此是凶兆。”次早急出前殿，谓近臣曰：“朕仰观星象，见将星失位，听闻李世绩沾病在床，不知如何？”言未绝，忽报世绩府下一子来见陛下。帝愕然曰：“茂功休矣！果然应在此人身上。”其子入拜于地，哭曰：“臣父昨夜已命绝矣！”众者大惊，帝叹曰：“世绩安国大才，先朝老臣，今亡，使国家失一栋梁，朕失一股肱矣！”于是下诏，谥李世绩为将军贞武侯，敕葬长安城内，立庙四时享祭。绩死年八十，总章二年秋八月下旬也。其追谥诏曰：世绩昔从帝，功迹既着，朕以壮年，累濒艰险，赖持忠顺，济于危难。夫谥所以叙元勋也，谨按谥法，有谋善断曰贞，战胜攻取曰武，故特赐大将军贞武侯，主者施行。<br><br>史官作世劫庙赞云：　　开国功勋大，兴邦名誉彰。<br>　　降唐赐姓李，启魏献黎阳。<br>　　义胆包身体，忠心并日光。<br>　　流芳青史册，应是与天长。<br><br>又诗赞云：<br><br>　　百万貔貅对阵冲，西除东荡扫群凶。<br>　　唐朝若战全身者，惟有曹州徐茂功。<br><br>世绩为将，有谋善断，与人议事，从善如流。战胜则归功于下，所得金帛悉散之将士，故人思致死。所向克捷，临事选将必察相，其状貌丰厚者遣之。或问其故，勋曰：“薄命之人，不足与成功名。”闺门雍睦而严，其姊尝病，绩已为仆射，亲为之煮粥，风回断其须鬓，姊曰：“仆妾多矣，何自苦如此？”绩曰：“非为无人使令也，顾姊已老，绩年亦老，虽欲久为姊煮粥，其可得乎？”至是寝疾，子弟为之迎医，皆不听，曰：“吾本山东田夫，遭值圣明，致位三公，年已八十，岂非命邪。<br><br>修短有期，岂能复就医士求活？”一旦，忽谓弟名弼者曰：“我见房、杜平生勤苦，仅能立门户，遭不肖子孙，荡覆无余。<br><br>吾有此子孙，谨能视之，其有志气不伦，交游非类者，皆先挝杀，然后以闻。”自是不复更言。<br><br>是时弘道元年，褒武县奏曰：“当日卓午，从天降下天神，身长三丈余，脚迹长尺二，白发苍须，戴黄巾，着黄裳，手持黎杖，口称是民主，今来报汝：天下换帝，立见太平。自此于世中行走三日，忽然不见。”此时十二月，帝听知此事，回到宫中，忽然中风，便不能言。次日病危，唤平章事裴炎、刘景先及诸大臣入宫，见帝不言，以手指太子而崩，时冬十二月壬子也。宋孙甫评曰：高宗为人，沉静寡默，足有可称，然溺爱衽席，不戒履霜之渐，卒使妖后斫丧唐室，贻祸邦家，可叹也夫！<br><br>帝崩后，百官举哀。裴炎曰：“国不可一日无君，可立太子登了大位，然后殡葬。”于是百官止哀。是日，太子名显者即位，号称中宗皇帝，改元为嗣圣元年。尊太后为皇太后，政事咸取决焉。立妃韦氏为皇后，大赦天下。次年，中宗欲以后父韦玄贞为侍中，裴炎固争，以为不可，中宗怒曰：“我便肯以天下让与韦玄贞有何不可，而惜一侍中邪？”炎听言大惧，乃入宫奏知太后，欲谋废立之事。太后从之，至是选定朔旦，太后令帝升乾元殿，大会文武，但有不到者，下令斩首。是日皆到，列于班次，太后谓众臣曰：“少帝暗弱，全无威仪，不可以掌天下，可以废之。”帝曰：“我有何罪？”太后曰：“汝欲以天下与韦玄贞，何得无罪？”遂令李义甫将交天策文宣读，策文曰：高宗不幸，倏然已弃天下。嗣子承绍，海内仰望太平；而帝天资轻浮，威仪不格，甫在丧帏，忘哀如故，凶德彰着，淫秽发闻，今又欲以天下轻付外人！豫王旦圣德伟茂，规矩俨然，丰下允上，尧国之表，居丧哀戚，言不及邪。抱岐嶷之性，有成周之美，声誉羡称，天下所闻。宜洪大业，为万世统，可以承宗庙。废皇帝为卢陵王，皇太子还政，应天顺人，以慰生灵之望。义甫读策已罢，太后叱左右扶中宗下殿，解其玺缓，北面长跪，称臣听命。中宗号哭，百官惨然。太后召豫王旦登殿，群臣皆呼万岁。礼毕，太后囚卢陵王于别所，随侍惟宫女二人，月给粮食。诸臣下毋得辄入，违者夷三族。可怜中宗，二月登基，至九月被太后废之。<br><br>太后所立豫王旦，即睿宗也。遂立睿宗长子永平王成器为皇太子，废中宗之子重照为庶人。<br><br>是年甲申岁，大赦天下，改元文明。朝廷改事，悉决于太后，居睿宗于别殿，不得有所预闻。太后临朝称制，又改元为光宅，旗帜皆从金色。太后兄之子武承嗣请追王其祖，立武氏七庙，太后从之。次年夏四月，太后乃迁中宗于房州，又迁于均州。时诸武布满朝廷，恣横用事，唐之宗室，人人自危，众心愤惋。自此下诏，颁行天下。时英公李敬业为柳州司马，阴蓄不臣之心，每欲举事，未有其由。当日听知中宗被废，武后当权，便欲起兵，未知胜负如何？总批：世绩有谋善断，战胜攻取，谥曰贞武，此高宗之所以叙元勋也。中宗以太子嗣位，四海仰望，而武后当权自恣，却废为卢陵王，则其毒害朝廷亦甚矣。时诸武用事，而唐之宗室宁不人人切齿哉。