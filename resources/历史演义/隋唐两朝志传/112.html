却说郭子仪自败吐蕃之后，朝夕操兵练士，以军旅为事，夙兴夜寐，劳倦成疾。忽报伏探外夷消息使者至，子仪召人问之，曰：“回纥负盟，分兵三路而来，边关报急，无人可敌。”子仪长叹一声，忽然昏绝于地，口吐鲜血。众将急救，半晌方醒。子仪曰：“吾心昏乱，中病忽发，寿必不远。”诸将曰：“元帅何故出此言也？”子仪曰：“吾观三台之中客星倍明，主星幽隐，相辅列曜已变其色，吾命只在旦夕矣。”诸将欲问以后事，子仪不答，近前视之已薨。年八十有五。史官观此，有评论云：天宝之末，盗发幽陵，外阻内讧。子仪自朔方提孤军转战逐北，誓不还顾。当是时，天子西走，唐祚若缀旒，而能辅太子再造王室。及大难略平，辄遭谗谤，削夺兵权。然朝闻命而夕引遁，无纤芥自嫌。及被围泾阳，单骑见虏，压以至诚。猜忌阻谋，虽唐命方永，亦由忠贯日月，神明扶持者哉。及光弼等畏福不终，而子仪完名高节，烛然独着，福禄永终，虽齐桓、晋文比之为偏。裴均所称权重天下而朝不忌，功盖一世而上不疑，侈穷人之欲而议者不之贬。呜呼！垍诚知言，其子孙多以功名显，盖盛德所致云。子仪尝承命使至田承嗣所，承嗣西望拜之曰：“此膝不屈于人久矣。今为公拜。”家丁三千人，八子七婿，皆为朝廷显官，诸孙数十人，每问安不能尽辨，惟点头而已。虽贵为王公，尝颐指役使，趋步于前，家人亦以仆隶视之。天下以其身为安危者殆二十年，功盖天下，而主不疑，位极人臣，而众不疾。穷侈极欲，而人不非之。时蓝面鬼卢把杞有口辨，上悦之。子仪每见宾客，姬妾不离侧。杞尝往问疾，子仪悉屏侍妾，独隐几待之。或问其故，子仪曰：“貌陋而心险，妇人辈见之必笑。他日杞得志，吾族无遗类矣。”其有先见之明如此。史官又有诗赞云：　　兴师伐寇报先王，唐室惟公智略长。<br>　　自是夷人惊破胆，直教回纥吐蕃亡。<br><br>帝闻讣，乃大恸曰：“联幸陕州、得返长安者，子仪之功也。”于是下诏，追谥子仪为汾阳忠武王，敕葬长安城外，宝鸡山之东，立庙四时享祭。却说帝夜见阴鬼数十来宫中作闹，因此得病。选陆贽为中书侍郎，崔祜甫为门下侍郎，即掌一应事务。帝病加沉重，急令召平章事杨炎入宫见帝。帝曰：“朕闻圣人有云：可托六尺之孤，能寄百里之命，非丈夫不能行此事也。朕太子李适年幼，不堪掌社稷之重任，幸有中书侍郎卢杞，愿汝二人效学伊尹、周公，同辅吾儿，宗庙生灵之幸也！”言讫，唤太子近前，令杨炎抱之。炎乃顿首流涕，众皆伤感。帝以手指太子，口不能言。须臾而崩。时大历十四年五月下旬，寿至五十三岁。首尾即位十七年。史官评曰：代宗深沉明敏，任心而行。屏斥浮伪，行师动众，平乱守城，足为中材之主。然藩镇陆梁，上陵下替，养成乱阶，唐之纲纪大坏，不可复振，则肃、代之为也。代宗崩于乾元殿，杨炎、卢杞二人辅政，即时立太子嗣登位，称号德宗，改元建中元年，大赦天下。葬代宗于元陵。此时朝廷杨、卢用事，天下诸镇强盛，各自僭号称王。节度使朱滔称为冀王，田悦称为魏王，王武俊称赵王，李纳称齐王。仍唐年号，如昔诸侯奉周正朔之状，有不如约，众共伐之。滔为盟主称“孤”，武俊与悦、纳皆称“寡人”。所居之堂曰“殿”，处分曰“令群下。”上书曰“牍”，妻曰“妃”，长子曰“世子”，各以其所治州为府，置留守兼元帅。又置东西曹视门下中书省，左右内史视侍中、中书令，余官皆效大唐，但换其名。时卢杞领国家大事，下令召节度使李希烈归长安，以为腹心。希烈统勇素着，时闻杞召，疑其欲害于己，遂引本部造反。毕竟未知如何？<br><br>总批：子仪之德之才可兼将相，乃置之闲处；及有急难，又遽委用；及其闻命，不俟驾行，蹈危履险，死生以之。忠义精诚，仰贯日月，真人臣师表矣。