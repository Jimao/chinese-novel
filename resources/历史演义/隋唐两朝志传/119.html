原来韩湘子，愈兄愍之子也。天资颖悟，体态异常。年十四，学游归仙，每劝愈弃职修行，愈不肯从。尝言蓝关有难，愈并不解其意。至是湘子特地起风降雪，惊试愈心，欲其回心转意。又化樵夫前来，三言二语，颠狂卧雪，显出仙家手段。是日，愈与张千正在中途，雪冻几死。忽见一人，手打渔鼓，腰佩葫芦，冒雪而来。愈近视之，乃湘子也。愈曰：“侄儿早来救我！今日不是冻死，定是俄死。”湘子曰：“叔父平昔自负，垒茵而坐，列鼎而食，今日缘何受此苦乎？”愈曰：“此吾命运坎坷，合受磨苦，安可言乎？”湘子将葫芦倾出酒肉无数，愈取食之。湘子曰：“此足以显仙家手段否？”愈曰：“此真术耳。”湘子曰：“吾曾吟诗二句，叔父记得否？”愈曰：“已忘之矣。”湘子曰：“叔父曾教侄儿种顷刻之花，碧牡丹朵，拥出十四金字：‘云横秦岭家何在？雪拥蓝关马不前’。今日正应此事，何敢便忘之乎？”愈闻愕然，遂问此何地，近人答曰：“此名蓝田，前面一岭，名为秦岭，岭上一关，乃蓝关也。”愈大悟曰：“侄真仙人也！有此预知，吾安不从之修行乎？”即将二句凑作一诗，以自叹云：　　一封朝奏九重天，夕贬潮阳路。<br>　　本为圣明除弊政，敢将衰朽惜残年。<br>　　云横秦岭家何在？雪拥蓝关马不前。<br>　　知汝远来应有意，好收吾骨瘴江边。<br><br>愈吟罢，谓湘子曰：“吾已有心修行，争奈君命，不敢有违，恐失人臣之职。必须到任治民，待三年考满，然后可学。汝宜早归仙洞，异日再来。”于是二人相别而去。却说愈至潮州，军民出郭远接百里之外。愈坐厅上，公吏人等皆来参见。过了数日，愈遂出榜教民，劝农讲武，一应钱粮词讼，并皆理会，剖决如流，百姓皆叩首拜伏，曲直分明。当日升堂议事，忽有民人刘可屈投告其母为大鱼所食，代母报仇。愈笑曰：“杀人偿命，理之固然。鱼居湖海之中，将何来偿？此事不明，安能决断？”愈喝退其人，急令出之。吏人告曰：“小人此处僻近海滨，鳄鱼为害。其鱼鱼首牛角，火眼龙鳞。腮生两翼，身长数十余丈。每于午未二时，浮游海面，张口食人。远近地方，遇其嘘气，染瘴疠气而死。”愈惊曰：“大是异事！此水妖也。皆因往昔赃官污吏，牧爱失德，致使百姓受此恶毒，吾必设祭以获之。”次日，遂遣人在河岸上设香案，列牛羊祭物陈设于地。愈身着朝服，手执象笏，亲自临祭，令左右诵读祭文，三奠酒毕，将所祭之物，尽弃于于水中。忽见海上一大鱼，翻波逐浪而来，无数小鱼后面相随，浮游水上，翘首张口，似有奔腾之意。众皆惊怖，愈在岸上大喝曰：“逆怪不得无礼！天曹在此。吾为一郡之主，澹泊自居，只饮潮阳之水，无半毫谄曲。汝为水族之王，亦宜正直，方能镇压尔类，何如此之邪佞乎？吾本保民，汝何害民？自今以后，各分水陆，毋得相犯。”言罢，愈随手以朱笔掷去，正中鱼口。其鱼含之，低首摇尾而去。浪息波平。愈与众从人皆回衙内。静轩有诗赞云：<br><br>　　文公正气冲牛斗，被贬之时志愈强。<br>　　秦岭狂风无怨望，蓝关遇雪实恓惶。<br>　　鳄鱼退去彰公直，佛骨迎来诛表章。<br>　　千古高风应不泯，长随明月照潮阳。韩愈自祭鳄鱼之后，潮阳百姓赖得永保无事。愈治理民事，词清讼简，人物咸宁。后至长庆四年，公卒于正寝，谥昌黎伯。潮人感其遗泽，为之立庙，四时享祭。<br><br>总批：君子立朝，选用与废斥莫不有大数存焉。微公之遭贬，则鳄鱼之害潮阳何所底止？特借公正气以辟除之耳。造物岂无自而然欤？