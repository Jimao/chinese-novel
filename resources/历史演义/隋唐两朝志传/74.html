建成抱秦王而言曰：“吾兄弟之恩，誓不敢忘。”于是尽欢而散。秦王归还西府，酒尚未酣，将至夜半，秦王口叫疼痛之声不绝，忽然昏倒于地，不省人事。奉侍宫人惊慌，手足无措，不知所为。左右侍卫前来急救。须臾，秦王徐徐复苏，自觉腹中展动如雷而响，口吐鲜血约有数升，流于地下，火起三尺，金砖迸裂。原来天子有百灵咸助，秦王真命之主，果有洪福，故虽鸩酒入内，不能为害。随唤太医奉献汤药，延至次早，遂得平复如旧。众将皆来视疾，秦王曰：“夜来偶有采薪之忧，十分狼狈，因吐血数升，更得急进汤药，此病即愈。”众将曰“此疾莫大之忧，实太子、齐王之计，夜饮其酒，乃毒酒也。大王洪福，得以不死，不见昨日席上之风景乎？”秦王曰：“吾兄弟恐非此等人，肯下此毒手。”众将曰：“大王到此，尚自执迷如是。大王读圣贤书，识古今事，不闻昔春秋时小白、子纠之事乎？不如早图，免生后患。”当日众论纷然，秦王曰：“待我报告父皇，看说甚来，然后方好举事。”<br><br>秦王进见唐主，具奏建成、元吉邀饮中毒之事。唐主曰：“大事已定，焉有此理？朕实不信之。然首建大谋，削平海内，皆汝之功，吾欲立汝为太子，汝固辞不从；且建成居长，为嗣日久，吾不忍夺也。今观汝之兄弟似不相容，若同处京邑，必有纷竞，当遣汝还行台，居于洛阳，自陕以东皆汝主之。仍命汝得建天子旌旗，如昔汉朝梁孝王都于洛阳，以击破吴楚有功，得赐旌旗车服，出警入跸，拟于天子。汝意如何？”秦王泣曰：“非所愿也。古人有云：‘始于事亲，中于事君，终于立身’。岂敢远离膝下！今天下已定，虽得昏定晨省，定为美事，何望居大位乎？只吾兄弟其意甚歹。”唐主曰：“陆实，汉臣也，尤递遇诸子。况吾为天下之主，何地莫非吾臣，汝居洛阳，犹在吾也，何用悲耶！”秦王不敢辞，乃再拜而退，便欲起行。<br><br>却说建成等谋曰：“秦王得土地甲兵，必为后患，留之京师，只一匹夫耳。若使之出外，更添牙爪，即不能制矣。”元吉曰：“不如先谋杀之，以定大事。”乃与后宫妃嫔日夜在唐主面前言：“秦王左右皆山东之人，闻还洛阳，皆欣然而喜，观其心志，不复来矣。”唐主果信以为实，遂止其事，使不得行。元吉乃背地奏于唐主，请杀秦王，免生后患。唐主曰：“彼有定天下之功，罪状未着，何以为辞？”元吉曰：“但应速杀，何以为辞。”唐主终不听。<br><br>早有人报入秦府，秦府僚佐皆惊慌，不知所出。房玄龄谓长孙无忌日：“今秦王兄弟嫌隙已成，一旦衬机窃发，岂惟府朝涂地，乃实社稷之忧，此事如何？”无忌日：“既已事泄，莫若劝秦王行周公之事以安家国。存亡之机，正在今日。”无忌遂以告知秦王，秦王曰：“虽有仇敌，无可奈何。”正值杜如晦自外入，秦王曰：“玄龄众人劝我举兵，早定大位，汝以为可否？”如晦曰：“玄龄金石之言，可从其请，今不早图，恐有后悔。”秦王闻言，沉吟半晌，忽尉迟敬德入见，秦王曰：“汝来何意？”敬德曰：“适因太子、齐王遣人密赠金银器皿一车相赠，欲以诱引敬德，使为彼用，某固辞不受，其人已去，故来告知。”秦王曰：“吾素知公忠义之士，心如山岳，虽积金至斗，亦不能移汝之志矣。”程知节进曰：“大王股肱羽翼尽矣，身何能久？今太子、齐王欲谋大王，先去羽翼，以孤大王之势。又谮知节出为康州刺史，知节誓死不去，愿早决计。”秦王曰；“众言虽当，奈吾父在上，恐怒见罪，实招不孝之名。”知节曰：“事不早决，悔无及矣。”<br><br>却说建成在东宫谓元吉曰：“秦府智略之士所可惮者，独房玄龄、杜如晦耳。”元吉曰：“然。”于是相共谮之于帝，使秦府将士皆出镇守外郡，惟长孙无忌与其舅高士廉、将军侯君集及尉迟敬德数人在府，是秦王心腹之将，日夜劝秦王决计。<br><br>秦王犹豫，问于李靖及李世勋，所言皆同。<br><br>当日正值突厥入塞，边关报急，建成荐元吉领兵击之，元吉乃请尉迟敬德与之共行，又悉间秦府精锐以益其军。率更丞王晊密来告于秦王曰：“适闻太子吩咐齐王，言秦王羽翼已去，无能为也，汝若兵行之次，吾与秦王饯行在昆明池，汝可使壮士拉杀之，吾再遣人说帝，授我以国，而立汝为太弟。”秦王闻言大惊，遂将此言以告长孙无忌，无忌慌聚众将商议，请秦王先事图之。秦王叹曰：“骨肉相残，古今大恶，吾诚知祸在朝夕，欲俟其发，然后以义讨之，不亦可乎？”尉迟敬德曰：“人情谁不爱其死，今众人已死，秦王乃天授也。大王不用敬德之言，敬德将窜身草泽，不能留居大王左右，交手受戮也。”无忌曰：“不从敬德之言，无忌亦当相随而去，不能服事大王矣。”秦王曰：“公更图之。”敬德曰：“大王素所畜养勇士八百余人，今已入宫擐甲执兵，事势已成，大王安得已乎？”秦王访之府僚，皆曰：“元吉凶戾，终不肯事其兄。尝谓护军薛实曰：‘但除秦王，取东宫如反掌耳’。彼与太子谋乱未成，已有取太子之心，乱心无厌，何所不至。若使二人得志，天下非复唐有，大王奈何徇匹夫之节、忘社稷之计乎？”<br><br>秦王犹自沉吟，众将又曰：“大王以舜为何如人？”秦王曰：“圣人也。”众曰：“使舜浚井不出，则为井中之泥，涂廪不下，则为廪上之灰，安能泽被天下，法施后世乎？是以小杖则受，大杖则走，盖所存者大也。”秦王曰：“凡事三思而行，勿令后悔。可令术士卜其吉凶。”适值幕僚张公谨自外入见，秦王曰：“来得恰好，正欲令人请汝卜其吉凶。”公谨取龟投地曰：“卜以决疑，今事在不疑，尚何卜乎？卜而不吉，岂得已乎？”秦王意遂决。总批：秦王是真命之主，故居鸩酒入内，不能为害。议居洛阳，乃出于父皇之意，非谋据也。而建成、元吉却虑为后患，必欲计杀之，何骨肉相残之甚乎！