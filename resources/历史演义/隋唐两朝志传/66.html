却说楚国朱粲，自武德三年据南阳，被显州首领杨士林、田瓒起兵攻粲，旁郡响赴，战于淮源。粲大败，契领残士奔于菊潭，遣使乞降。唐主以粲好食人肉，同禽兽类，不允其降。<br><br>粲遂屠菊潭，奔役于郑。郑主亦知粲为人反复无定，立心不正，亦不受纳，但虚做人情耳，乃封为龙骤大将军，使粲仍居其地。<br><br>听知郑主兵败，与近侍正商议间，忽报孟孝义至，遂请入问之。<br><br>孝义言：“郑主败至急，见居城内，八面皆是唐兵。望明公想旧日之情，尽引菊潭之兵以救之。事宁当割地相酬，倘若少迟，郑必陷矣。”粲曰：“吾与郑主有通好之义，今在危困，安忍坐视不救。汝且退于驿庭安歇，待吾与众商议起兵。”<br><br>次日，粲以乔洪为正先锋，智成为副先锋，亲提精兵三万，离了菊潭，杀奔洛阳而来。兵行至鹊山，扎了营寨。哨马报入唐营，秦王聚众商议曰：“今朱粲率兵直抵鹊山，众将有何妙策？”秦琼挺身言曰：“大王勿虑，吾观楚兵如草芥，臣提虎狼之师，一鼓而擒矣。”秦王大喜，曰：“吾有叔宝，高枕无忧矣。”言未绝，一人高声而出曰：“不必叔宝有劳虎威，某虽不才，跟大王未有寸功，愿去鹊山凭三寸不烂之舌，说朱粲退兵，使其来降，不须动张弓支箭。”秦王视之，乃散骑常侍段确也。秦王曰：“汝以何言说之？”段确曰：“朱粲与某曾有一面之交，某留落关中，久不相见，今若到彼，须得金珠，以利结其心。此人勇而无谋，见利忘义，必退兵来投大王矣。”秦王便与金一千两，明珠数颗，玉带一条，遣粲确一行。<br><br>确乘马至鹊山，遣人报与朱粲。粲出，接入相见，粲曰：“故人久不相见，自何而来？”确曰：“仕于唐朝，现任散骑常侍之职。闻贤契领兵救郑，秦王特遣某来报言：世充亡在旦夕，望足下按兵勿救，敬献黄金千两，与军士往来之费，明珠数颗、玉带一条，与贤契权为进见之礼。待平定东都，以水北上郡之地近附于楚，愿割相酬。”粲听罢，便交取过来看，果然黄金分为数锭，明珠灿烂，玉带玲珑。那珠放于盘内，有流星赶月之状。朱粲见了大喜，粲曰：“吾与郑主邂逅相逢，若遇吉凶相救，遇患难相扶，有不可救则止。吾与秦王无仇，特因郑主遣使，亦许割地，吾一时昏庸，听其诡说，兴动人马。<br><br>今承仁兄下顾，义重如山，即当按甲休兵，与汝两家成其和好。<br><br>况与此宝物，粲将何以报之？”确曰：“某奉命为义气而来，岂望报乎？”粲置酒相待，酒酣，确戏曰：“汝两眼突出，何有红色？”粲曰：“实不相瞒，吾好食人肉，故如此红耳。”确曰：“君脍人多矣，某味若何？”粲曰：“若以人肉嗜酒，正似糟豚，其味甚美，诸肉无比。”确闻言大惊，遂口含酒噀朱粲之面，骂曰：“汝狂贼！归朝乃一奴耳，复得噬人乎？汝非人类，乃禽兽之不如，犬羊不食同类，岂有人而食人肉之理？辱骂此贼，看汝敢来食吾否？”粲曰：“吾以诚心相待，何辱太甚？若要食汝之肉，却不难事，吾杀人如蝼蚁，何惜一段确乎！”粲大喝一声，众军士拥入，就座擒下段确并从人数十，悉令杀讫烹之。少顷，庖人进献熟肉，粲令分赐左右，人各一食。后人有诗云：<br><br>　　朱粲从来大有名，烹人食肉甚无情。<br>　　唐朝段确临危悔，纵马欺朋一念轻。<br><br>是夜，朱粲醉卧帐中，次日天明酒醒，披衣起来，不见了段确。粲问于众：“故人何在？”左右曰：“昨日大王对饮相戏，已烹来嗜酒矣。”粲曰：“安有此事？”左右曰：“大王严命，谁敢不从。”粲大惊曰：“吾被酒误矣！烹此不足惜，但人言吾无容人之量，幽冥之下，负此良友。”谋士丘达曰：“大王损却段确，为祸不小。”粲问其故，达曰：“此人乃唐杰士，因与大王自幼交契，料能干功，故在秦王面前夸口而来。<br><br>大王既受其金珠，又杀其来使，秦王一知，即催兵报仇，彼大势人马一涌而至，楚兵何可以当也？”粲曰：“似此奈何？”达曰：“今日进则有生，退则必死。兵法云：‘攻其无备，出其不意’，可趁秦王未知确死，犹自望吾来降，不曾准备，急速进兵，奋力向前，以一当十，破其一阵，然后退兵以作归计，此为万全之策。”粲曰：“汝所见甚当。”言未了，只见一佳人从屏后出而言曰：“汝等商议之事，吾已知之久矣，自有破敌之策，何不与我谋之？”且看此人是谁？<br><br>总批：朱粲为人，同类禽兽，故唐主不纳其降，异日反率兵来救郑。唐散骑常侍段确者，奉使赍金珠以往说粲，一见之而大喜，且又对饮相戏，烹而食其肉，粲之反覆无定如此。倘秦王知而即催兵以报仇，将若之何？只恐屏后佳人之言未足为恃也。