次日，玄宗行至马嵬驿，将士饥疾，不能行动，皆怀愤怒。<br><br>陈玄礼与众将共言此祸皆由杨国忠，致有今日，谋欲诛之，犹豫未决。忽值吐蕃使者二十余人拦路，互相啼哭，跪在国忠马前，诉以无食。国忠尚未及对，军士大呼曰：“国忠与胡虏谋反，此贼不杀，更待何日？”一齐奔向前，共刺杀之，以枪揭出其首于驿门外，复来杀韩国、秦国二夫人，皆贵妃之姊妹。<br><br>时帝在驿庭，闻外面喧哗，鼓噪震地，遂扶杖出驲门，慰劳军士，赦其擅杀之罪，令收队伍。军士皆默然不应。帝使高力士问之，玄礼对曰：“国忠谋反，贵妃不宜供奉，愿陛下割爱正法。”帝曰：“朕当自处之。”遂入门倚杖，倾首而立，沉吟半晌。六军合辞奏曰：“养乱者国忠，招乱者贵妃。臣等即杀国忠，贵妃不宜侍侧。陛下若并诛之，臣等奋力讨贼矣。”帝曰：“贵妃常居深宫，国忠为乱，贵妃何以知之？”高力士曰：“贵妃诚无罪，然六军既杀国忠，贵妃尚侍陛下左右，岂敢自安？愿陛下审思之，将士安，则社稷安矣。”帝犹未忍，六军欢呼不已。帝恐激变，不得已，乃命力士缢杀之。力士承诏人，执贵妃驱至诸佛堂，逼令自经。妃泣曰：“至尊何忍害我？”力土叱曰：“至尊为汝所害，故欲杀汝。”妃默然就死，舆尸置驿庭。帝召玄礼等入视之，玄礼乃免胄释甲，顿首谢罪。军士皆呼“万岁”。于是始整部伍，以为行计。后人有诗咏之曰：<br><br>　　秋风万骑过渔阳，天子西巡社稷荒。<br>　　恩宠岂因奇货惜，是非不为禄儿防。<br>　　半方素练香魂断，三尺黄泉艳骨藏。<br>　　一念骄奢须得祸，人君宁不戒包桑。<br><br>时帝哀戚弥切，至忘寝食，敕葬贵妃于马嵬坡下。次日将离马嵬，将士皆曰：“国忠将吏皆在蜀中，须要防其报恨，不可前往。”御史中丞韦谔曰：“不如且至扶风，徐图进取。”众以为然，帝乃从之。不移时，父老皆来遮道请曰：“今陛下远奔，百姓无主，我等宁为唐鬼，不作虏民。陛下请回宫阙，保守宗庙陵寝，不日勤王之师四合，必能破贼。今于此欲何往？”百姓号哭之声闻数十里，帝为之按辔沉吟，良久，乃命太子在后面宣谕父老。父老曰：“至尊既不肯留，某等愿帅子弟从殿下东破贼以取长安，若殿下与至尊皆入蜀，使中原百姓谁为之主？”须臾聚至数千人。太子不可，曰：“至尊远冒险阻之地，吾为太子，岂忍朝夕以离左右？且吾尚未面辞，当还告至尊，更禀进止。”因涕泣，泪下如雨，遂回马欲向西行。建宁王倓，太子之子，与李辅国执鞚谏曰：“逆胡犯阙，四海分崩，不因人情，何以兴复？今殿下从至尊入蜀，若贼兵烧绝栈道，则中原之地拱手授贼矣。今郭子仪、李光弼二人在河北与贼相拒，不如遣人召还，收西北守边之兵，与之并力东讨逆贼，克复二京，削平四海，使社稷危而复安，宗庙毁而更存。扫除宫禁，以迎至尊，岂非孝之大者？何必区区温清，作儿女之恋乎？”广平王俶，太子次子，亦劝太子且留。于是父老一齐拥住太子之马，不得行。太子乃使俶飞马前去告帝。<br><br>此时帝去得不远，按辔以待太子来，忽见俶至，告以事故，帝曰：“天命也，非人力所为。”乃命后军二千人及飞龙厩马以从太子，且谕将士曰：“太子仁孝，可奉宗庙，汝等善辅佐之。”又使谕太子曰：“汝宜勉之，勿以吾为念。西北诸胡，吾抚之素厚，汝必得其用。”太子听言，南向涕泣而已。近侍左右之人无不下泪。太子曰：“父皇善保龙体，勉强饮食，未知何日骨肉相聚！”帝亦呜咽泣下，于是父子相别。<br><br>太子去了，韦谔力请天子幸扶风。次日，帝御车马至扶风，又无高大房屋，帝与近臣议事于茅屋中。军士观望，互相镇压，以为观笑。公卿稍有触犯于帝，殴骂将士，其士卒流言甚是不逊，陈玄礼皆制服不住。时值成都遣使贡献春彩十余万匹至郡，帝命布列庭上，召诸将谕之曰：“朕今衰耄，托任失人，致逆朔乱常，虽远避其锋，卿等仓猝从朕，不得与父母妻子相别，跋涉至此，劳苦至矣，朕甚愧之。且蜀路阻长，郡县偏小，人马众多，或不能供。今听汝等各自还家，朕独与子孙众官前行入蜀，亦足自达。今日与汝等诀别，可共分此彩以备资粮。若归见父母及长安父老，为朕致意，各好自爱也。”帝言罢，因泣下沾襟。众皆哭拜地下曰：“臣等死生愿从陛下，不敢有二。”帝沉吟久之，曰：“愿去愿留，任从卿意。”于是流言始息。行了数日，得至成都，从官及六军至者千三百人而已。是时安禄山不意帝遽然西幸，遂遣使只崔乾祐人马，且留潼关。延至十日，乃遣孙孝哲领兵入长安，遂杀了妃主、皇孙数十人，刳其心以祭。禄山之子庆绪驱百官、宫女押送洛阳。禄山封陈希烈、张均、张诏为相，其余朝士皆授以官。于是贼势大炽，西胁汧陇，南侵江汉，北割河朔之半。然贼将皆是粗猛之士，无深大之略，既陷了长安，自以为得志，日夜放肆，奢淫酒色，专以宝贿为事，无复西出之意，故帝得安行入蜀，坦然无事。<br><br>太子北行，亦无追迫之患。<br><br>却说太子既留，未知所适，建宁王倓曰：“殿下昔尝为朔方节度大使，与彼将吏往往书柬相达，俶略识其姓名。今河西、陇右之众皆败降贼，父兄子弟皆在贼中，恐生异变，此一路决不可去。独朔方路近，士马全盛。司马裴冕今在彼处，乃衣冠名族，素抱忠义，必无二心，速往投之，此上策也。”众皆曰：“此言甚善，殿下可从之。”于是，星夜驰奔三百余里，得至彭原。太守李遵出迎，献上衣食，遂至平凉。却说太子至平凉，时有朔方留后杜鸿渐、水陆运使魏少游、判官崔漪、卢简、李涵数人相与谋曰：“平凉散地，非屯兵之所。灵武兵食充足，若迎太子至彼处，北取诸城之兵，西发河陇劲骑，南面以定中原，此万世之基业，在此一时之举也。”<br><br>卢简曰：“正合吾意，金石之论也。宜劝太子早往朔方举事，以遵马嵬之命。”商议已定，乃使李涵奉笺进上太子，且籍朔方士马、甲兵、谷帛、军资之数以献之。太子曰：“父皇在蜀，此事可缓图之。”鸿渐说太子曰：“朔方，天下动兵处也。今吐善请和，回纥内附，四方郡县大抵坚兵拒贼，以俟兴复。殿下若理兵灵武，接辔长驱而进，移檄四方，收揽忠义之士，则逆贼不足屠也。”太子曰：“吾有父皇在上，此事安可行之？”众皆曰：“留后之言是也。殿下可即大位，以承唐统，以安众心，臣庶之幸也。”太子曰：“此事决不可行。”裴冕进曰：“今日将士皆是关中之人，日夜思归，所以崎岖从殿下、远涉沙塞者，欲冀尺寸之功；若一朝离散，不可复集。愿殿下勉徇众心，以为社稷之计。”笺凡五上，太子乃许之。<br><br>至是，鸿渐等奉太子至灵武，是日即位，号称肃宗皇帝。遥尊玄宗为上皇天帝。大赦天下，改元至德。以杜鸿渐、崔漪并知中书舍人事，裴冕中书侍郎同平章事。是时，塞上精兵皆选入讨贼，惟余老弱守边，文武官员不满三十人，披草莱立朝廷。制度草创，武人骄悍，大将管崇嗣在朝堂背阙而坐，言笑自若。监察御史李勉奏弹之，系于有司。帝特赦之，叹曰：“吾有李勉，朝廷始尊矣。”<br><br>总批：肃宗收兵灵武，反旆而东，不失旧物，亦可谓贤矣。