是岁天宝十五载春二月，贼将史思明领众在常山去城五十里分作三寨，专等唐兵到来。先说李光弼将番、汉步骑万余人、太原弩手三千人出并陉口，直至常山。常山团练之兵捉得贼将安思义，押解唐营来见光弼，光弼遂问思义：“破贼之计在旦夕，汝若有策可用，吾不杀汝矣。”思义曰：“大夫士马远来疲敞，猝遇大敌，恐难当其锋，不若移军入城，早为备御，先料胜负，然后出兵。胡骑虽锐，不能持重，苟不得利，气沮心离，是时乃可图矣。吾料思明先锋明早必至，而大军继之，不可不留意也。”光弼听言大喜，乃释其缚，随即移军入城，准备拒敌。原来史思明闻知常山不守，立解饶阳之围，会合三万余骑，直抵城下，喊声大震。光弼在城上高声大喝，五百弩手齐发射之，箭如雨下，人不敢近。贼兵稍退二十余里，正值土人报：“有贼步兵五千自饶阳来至九门，可从间道击之，即得全胜矣。”光弼听知，遂遣骁勇步骑五千，偃旗息鼓，并乃潜行。行至逢壁之时，贼兵正在解甲午食，一闻唐兵猝至，人不及甲，各个惊慌奔走，自相践踏。后面驱兵掩杀，死无遗类。却说史思明探饶阳兵俱丧，挫动锐气，遂领兵退入九门。<br><br>时常山九县七附官军，惟有九门、藁城二处为贼所据，光弼亦按兵不动，只于数处练兵固守。<br><br>却说安禄山自入洛阳，劫掠数郡，日以杀人为事。谯郡太守杨万石举众投降，禄山大喜，遂与商议进攻之策。万石曰：“洛阳受敌之处，恐不可久守。近有真源县令，邓州南阳人也，姓张名巡。其人谋猷深远，勇冠三军，若取得此人为用，可决西人之计，成帝业矣。”禄山从之，即遣万石持檄招谕，诈擢张巡长史之职，参谋军中从事。却说张巡在真源正与从人劝农讲武，修理民事，忽报安禄山遣杨万石持檄前来招抚。巡接入相见礼毕，万石告言：“贼势浩大，难与为敌，可西迎贼，保全富贵。”巡大骂曰：“贼奴作乱，汝不能尽忠报国，反来檄我，恨不啖汝之肉！吾誓杀此贼，以伸己志！”即将万石斩之，随率吏民哭告于玄元皇帝庙，起兵讨贼。巡与众人商议定计，乡耆进曰：“山川之形势不同，将兵之攻守亦异。某常叩之夷虏，地之险阻，未能周知，比江淮之地道途平坦，山川广漠，虏骑奔驰冲突莫御。江淮之地宜守而不宜攻，此去据淮而守，是以心战为上策，惟请详之。”巡曰：“此计甚妙，既承指教，明日到大教场中招集义兵，就要起程，不可违误大事。”便遣人将招军榜文遍贴，其文曰：真源县知县张巡为招募义兵、保障地方事：尝谓将不可以易求，亦不可以轻任。夫将者，国之安危所系，民之性命所关，是以折冲御侮、卫国保民者，惟在将之得人也，岂可以易求而轻引。今也国家多故，羽檄交驰，其间有藏锋畜锐而隐于山林者；有掩迹埋名而避其权势者；有敢死而乐伤者；有接武而齐列者；有会乘忿怒而欲快其志者；有干犯刑宪而欲逃其罪者；有才技兼人能负重而致远者；有逾高绝远轻足善走者；有能渍破金故绝灭旌旗者；有死将士之子弟、欲与父兄雪恨者。如此之人，各聚一方，尔宜拔茅连茹，献玉投珠。巡也量其才而用之，因其器以使之，人人将见全师丑虏、报捷宸聪。功之大者授之以国士，功之次者优之以金帛。呜呼！<br><br>拔尔类于众人之中，流尔芳于千载之后，岂不伟哉、盛哉？故谕。左右将榜文挂在门外，旬日之间，四方乐从之士数千余人，只畏无将任用。正思虑间，人报有二壮士前来投军，看其□□，身长九尺，膀阔数围，甚是雄伟。巡曰：“此天祐我，当成大事。”唤至堂下，问其来历，一人答曰：“某姓南名霁云，魏州人氏。今因胡奴作乱，民不聊生，事有关心，恨尝切齿。闻知大人募士，特来与朝廷出力。”言未绝，那一人答曰：“小人涿州人氏，姓雷名万春。虽为太平之民，曾闻战斗之事，勇能戮刀，义不顾身。闻知大人募士，特来报效。”巡曰：“汝有何能，各在帐前试说一遍。”霁云曰：“兵者，凶器，将者，危任，是以器刚则折，任重则危。故善将者不恃强，不挟势，宠之而不喜，辱之而不怒；见利不贪，见美不淫，以身徇国，一忠而已。”巡大喜曰：“真将军也。”又问：“汝有何技艺？”万春曰：“用兵之道，尊之以爵，赡之以财，则士无不至矣；接之以礼，励之以言，则士无不死矣；蓄息不倦，法者画一，则士无不服矣；先之以身，后之以人，则士无不勇矣；小善必录，小功必赏，则士无不劝矣。”巡曰：“真栋梁之大材也。<br><br>汝二人可换了大服，随即起兵。大小三军，听吾号令：今因逆胡作乱，凶焰滔天，长驱而南，遂膻河洛，窃据神州，控引幽朔，欲潜盗其神器，特冒犯我天皇。当悯生民涂炭，宗社丘墟，今率尔等保障江淮，务使行者不变，耕者不息。我本保民，尔反需民，违吾号令，悉皆斩首。”众将皆拱手听令，人人喝采，个个争强。静轩有诗云：<br><br>　　唐祚东南势已倾，一时豪杰枉轻生。<br>　　将军志在吞胡虏，岂望烟凌勒后名。<br><br>是时，巡以南霁云、雷万春为先锋，操兵练将，率领一千余人即日起程，离了真源，望前进发，随路拒敌。行了数日，已至雍丘，乃与御史贾贲合兵一处，相誓讨贼。<br><br>却说雍丘令姓令狐名潮，马邑人也。先为贼所攻，抵敌不过，举城降贼。有人报巡，言令狐潮之妻子尚在城内，巡欲害之，乃使人探视果实，遂入城搜出，尽皆斩之。时贼兵布散，各无定处，令狐潮探听巡兵已至，大怒，遂引兵二千直来攻城。<br><br>却说张巡在雍丘城中，听知令狐潮军马到来，唤贾贲商议。<br><br>贲曰：“大人放心，贼虽有万夫之勇，何足惧哉。吾观南、雷二将果是骁勇，可以迎敌。”巡唤南霁云、雷万春二人，自夸胸中武艺不让古之赵云、许褚。巡重赏了，令霁云与万春引兵千余离城迎敌，巡自引一军当先。<br><br>两边阵圆，令狐潮出马，横担大斧，厉声高叫：“谁人出马？”对阵中马上一人，头戴铁盔，身披铠甲，手执丈八蛇矛，骑青骢马，用枪招令狐潮曰：“吾乃邓州南阳张巡也。领兵西迎贼寇，在此经□□□汝附贼寇，先来杀汝妻子，然后杀汝。<br><br>汝这厮来得正相应的。”潮笑曰：“只说谁人军马到此，原来是张大人。你近前来，吾有一言，汝可静听：如今天下大事已去，其如天道何？听某之言，不若相从我觅一富贵，汝心下如何？”巡厉声大骂曰：“你这贼奴，奔走于利禄之间，乞哀于权势之门。负天大之恩，犯滔天之罪，不知天道，哪晓人伦，敢来欺我、说我？”潮曰：“吾以好言相劝，反成见骂。吾见你马已无刍，军已无粮，一旅孤军，安能挡我大势人马哉？”<br><br>言罢，抡大斧径杀过来。张巡叫回军望阵中走，阵门复开，令狐潮径冲过来，阵势忽分两下而走。未知究竟如何？<br><br>总批：人伦之道，同条共贯，秦汉以后学者不能知也。巡之言及此，则巡之才识岂特驭军而已乎？