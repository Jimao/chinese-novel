叔宝曰：“茂功实为吾事，不辞跋涉，来此干功，恐君等奸谋，故避在屏后。今见众言，俱各披肝沥胆，真情相诉，特以言戏汝，勿得躁暴。”于是君实遂按剑在手，怒气方息。世绩曰：“吾非为利禄而来，专为此事，欲见君等。今天所赐愿必酬矣。”叔宝见众人皆有去郑之意，遂出秦王之书，令众观之，众人不胜喜悦。世绩顾叔宝曰：“足下曾闻徐文远之事否？”叔宝曰：“某实不知之。”世绩曰：“徐文远贤明之士，昔至东都，见于世充，即拜之。或人问曰：‘君见李密，尝有傲慢之心，今一见世充而先拜之，何也？’文远曰：‘魏王君子，能容贤士；郑主小人，能杀故人。我如何不先拜之？’文远之言，众所皆知，今足下为何不决大事，而为妇人之情、死填沟壑乎？<br><br>今有刘武周手将尉迟敬德极是英雄，天下无敌，一月之间，夺唐千里之地，唐将皆不敢当。我在秦王面前开了大言：除兄可为敌手。是以秦王专盼足下，犹昔先主之候孔明也。”叔宝曰：“公奖誉太过，孔明乃一军师，吾何敢当？”世绩曰：“若比孔明，诚有不同，以吾观之，足下过于关、张远矣。有此英才，而不弃暗投明，归唐破刘，人笑足下怕在敬德鞭下而死，故不敢去。果实如此，莫若回乡，修真养命，何居此乱邦，事贼为伴乎？”叔宝曰：“想尉迟敬德有勇无谋之辈，岂足介意。”<br><br>世绩曰：“汝实不惧，则同吾去挂总管之印，擒获敬德，复唐故地，位必列王侯之上，垂芳名于不朽，岂不美哉。”叔宝听闻，拍手怒曰：“吾意已决，誓先杀此贼，以显清名。青茂功回复秦王，明日出兵对阵，自有计较。明人不作暗事，吾在阵上辞别郑主，即自归唐。”知节众人听罢皆拜，愿随鞭镫。商议已定，世绩辞别回去，叔宝遂令李君实、田留安二将星夜逃回洛阳，搬取五家老小，装作客商，潜地出城，俱往投秦王处。二人辞别而去。丽泉诗云：<br><br>　　多语多言众所箴，要将顽石变成金。<br>　　非因巧计移琼志，焉得恩功简帝心。<br><br>世绩归见秦王，言叔宝明日出战、与郑相离之事。秦王喜曰：“叔宝来归，大事必济，吾无忧矣。”世绩曰：“殿下当效汉高祖拜韩信之礼待之。”秦王曰：“谨从尊教，但吾居王位，难行天子推毂之礼，待其来日，以桃园结义待之如何？”世绩曰：“此极有理。”<br><br>却说叔宝与知节商议定计，遂按兵不动。只见秦王出兵列阵，令人索战，小卒每报世充，世充曰：“黄口孺子之辈，安能当我叔宝乎？”仍命叔宝领兵拒敌。只见一人，面如枣色，圆眼虬髯，紫袍金带，象简当胸，众视之，乃太师苏威也。苏威向前奏曰：“今叔宝坚辞固守，犹豫不进，恐怀不测。”世充惊曰：“吾待叔宝不薄，安有此事？”苏威曰：“日前人报唐军师徐世绩投见叔宝营中，不知说甚言语，飞马而去。旬日之间，见叔宝按兵不动，观其动静，莫非其中有变？陛下当亲行以驭诸将，胜负在此一举。今朱粲侵扰边疆，拟在回兵，若我战胜，则与议和回兵，若败，则分兵设疑，守吾境界，撤旅旋师。”世充大悦，遂传令亲行，誓杀唐兵。<br><br>却说叔宝、知节二将领兵前行，与唐相敌。至邮州九曲，列开阵势。世充遣人催战，只见二将带领人马往西奔走，离却百步之远，勒马回阵，滚鞍下马，望世充纳头便拜，曰：“臣荷陛下不弃，委以重任，非臣不欲终身事主，以报大德，因见陛下外假仁义，内多猜忌，听信谗言，谋杀臣等，恐有功不赏，徒劳无益，实非托身之处。今臣从此拜辞，归事别主，望陛下勿以臣等为念。”世充正欲启言，二将即翻身上马，已奔唐阵去了。世充大怒，遂勒兵逐之。秦王亲自立马阵前看见，遂手持两色招旗，麾动二阵人马并进。两下夹攻，郑阵大乱，自相践踏，死者不计其数，世充败归本阵。<br><br>却说叔宝、知节二人参见秦王，拜伏于地。秦王大喜，即以手扶起二人，叙其间阔之情。秦王曰：“忆昔金墉一会，荷蒙释放，至今铭刻不忘，每怀报德，无由得会。今承下顾，大慰生平之望。”叔宝曰：“当今之世，非但君择臣，臣亦择其君耳。每自愧不能奉事殿下，顾乃屈膝于郑，诚肉眼无瞳，不识其主。忽接见茂功，得睹华翰，便知殿下有宽洪之量，仁慈之德，留心臣等，故不自忖度，与知节弃暗投明。今世充奔还洛阳，失却臣等股肱，不足为事，亡在旦夕矣。刘武周、敬德势虽猖撅，吾二人志在擒获，以报殿下大德。”秦王曰：“诚得如此，则富贵与君臣共有之。”知节曰：“臣在魏时，已知殿下真仁明之主，只是不能趋拜。今见殿下不念其旧恶，诚心相待，愿施犬马之报，虽肝脑涂地，万死亦不辞也。”秦王曰：“吾无异心，君等勿疑。”遂设宴款待。<br><br>酒至数巡，忽报辕门外有十数骑到。众视之，果见一队游猎之人，轻弓短箭而来，见了秦王，滚鞍下马，视之乃李君实、田留安也，搬送五家老小，骤然而至。秦王以礼接入，与叔宝相见，叔宝问曰：“德明家小如何亦来此处？”知节备言其事。<br><br>正议论间，又报辕门外有一秀士，儒巾道服，其人不俗，轻身趋入，不知何人。秦王心下大疑，令人接入，拜见以礼。<br><br>秦王问其来意，德明未及回言，叔宝向前告曰：“此人是郑主次子汉王之师，姓陆名德明也。与臣一体之人，见世充非真主，每每用计，使数子归唐，皆赖此人之力也。教臣先来报知，今始至此。”秦王骇然，执德明之手曰：“久仰尊名，今幸得睹。<br><br>闻贵州之人皆愿倾心以投郑主，君何独回心见某也？”德明曰：“方今天下汹汹，民有倒悬之急。德明愿从仁义之主，以安天下，特背王氏以投明公。”<br><br>秦王大喜，遂令德明与众相见。是日宰牛杀马，开设筵宴，效着桃园结义故事，分班而坐。叔宝、世绩年长，居于首座，知节、德明次之，君实、留安二人坐于左右。六人共饮，秦王自作主宴，觥筹交错，鼓乐骈阗。世绩曰：“殿下开设此宴，乃龙虎相逢，君臣聚会，诚千载之奇逢也。”秦王举杯，言曰：“今日得会一文四武，皆赖茂功之力，当满饮此杯。”茂功拜受，一饮而尽。次至叔宝面前，秦王曰：“吾与足下结生死之交，虽然异姓，名爵不同，敬足下之德耳。汝年长于我，愿拜为兄。”叔宝曰：“臣无寸箭之功，何敢受此？”世绩曰：“昔汉高祖拜韩信为元帅，奉投推轮。韩信感其大恩，后来九里山前灭项定刘，成其大功，开汉四百年之基业。今我王拜汝为兄，欲以重用，志在恢复唐之故地，故效桃园之事，结生死之交，足下亦如关、张之事刘备，韩信之事高祖，建功树业，以酬其德足矣，何必却人来意？”叔宝曰：“殿下既待臣以手足之情，则臣之答殿下自当犬马之报，何必如此！”秦王只以兄呼之。丽泉诗云：<br><br>　　知节秦琼不暗行，阵前辞主入唐营。<br>　　若非世绩求贤士，谁与高皇定太平。<br><br>王世充见二将投唐，陆德明辞去，知上下心离；又见南楚朱粲兵势紧急，是夜分兵保守边城，潜军以退。秦王探知，遂决意西归，留总管郑善果领兵三万以防世充入寇。未知如何？<br><br>总批：叔宝弃郑投唐，非茂功之力何以至此？秦王效桃园之事，结生死之交，诚千载奇逢也，叔宝焉能不如关、张之事蜀，韩信之事汉乎？却又有知节、德明辈云龙风虎，一时共事，世充更借谁人为助，而不潜师以退也哉？