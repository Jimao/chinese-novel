却说李白还乡，日往月来，不觉半载有余。意欲闲游，逍遥遣兴，遂别了贺知章，身藏金牌，带领从人二十，骑一骡儿，扮为学士，任意游乐，无日不醉。忽至华州界口，人报华阴徐知县十分利害，人不敢犯。白问有甚事故，乡人答曰：“此人山东人氏，姓徐名文罕。自到任后，贪财好色，终日饮酒，不理民讼。若有相犯者，辄重加垂挞，不与分别曲直，百姓极受其害。”白听闻，怒曰：“吾去除了此人，留之何益？”遂交从人躲在一处，乃自倒骑骡儿，只在县前往来游走。<br><br>原来衙门浅近吏卒虽不敢言，文罕自于公厅看见是一醉汉，如此模样，速唤侍从之人：“与我擒来。”不移时，将白拽至阶下。文罕喝令：“将此醉汉下于狱中，待他酒醒问之，供招明白，来日决断。”当下狱官收入，便将李白行鞭勘问。<br><br>白曰：“吾得何罪，将吾如此拷打？”狱官曰：“理法所致如此，不于吾事。徐知县要汝供招明白，来日拟律。”自曰：“既要招状，何难之有！”遂具纸笔以对。其供状曰：供状儒生姓李名白，年当弱冠，素习文章，举笔挥毫，神号鬼泣。家属锦州，长自西川。昔年一举跳龙门，当日三宣临帝阙。书文能静燕番，作赋兼扶社稷。锦袍玉带时常衣，御膳大厨为饮食。登筵几遍醉丹墀，内宦扶归宫里歇。赐酒亲蒙御手调羹，书答番家，杨太师当朝磨墨，高太尉对圣穿靴。天子殿前尚容吾走马，华阴县里到不许吾骑骡。想知县赛过皇帝，若要问我情由，共汝同到帝阙。所供是实。<br><br>白写供词，交付狱官看了，惊得面如土色，胆碎心寒，慌来纳头便拜，哀告：“大人饶吾性命，可怜小卒蒙县遣发，故犯尊颜，万望怜悯。”白曰：“不干汝事，可将供词送与徐文罕观之。”<br><br>狱官去不移时，只见徐文罕匍匐而来，拜入狱内。文罕曰：“某实肉眼，冒犯尊颜，甘当死罪。”是时众贰官听知，皆来拜告。白乃取金牌付与众官看了一遍，人人吐舌，个个低头，一齐罗拜于堂下：“众等死罪，万望见怜！”白微笑曰：“汝等受国奉禄，却皆诈取民财；为民父母，如此倚托官权。上欺国法，下害良民，罪之一也。终日醉乡，不修县事，罪之二也。<br><br>惟求贿赂，以是为非，举往错直，罪之三也。恣己温饱，酷众饥寒，罪之四也。平人行径，骑越县门，喝令捉获，入狱拷问情由，无故入人之罪，不遵法律，务是猖狂，罪之五也。有此五罪恶在，其为民父母乎？”众官告曰：“吾等不敢再犯大人，甘当死罪。”白曰：“若改前非，饶汝之命。”众官拜谢，设筵管待。<br><br>白与文罕、众官正饮酒间，忽报朝廷遣使召白归朝，白遂别了文罕，随使直至长安见帝。帝曰：“卿别一载，朕心如隔三秋，朝夕思忆，晨昏挂念。”白曰：“臣念陛下亦然。”帝曰：“卿有大功，未得重职，朕心每自怏怏。今赐卿一大厦，建立府门，就在皇都居住。”白曰：“臣是酒徒，早晚恐失朝贺之礼，实为不便。”帝曰：“随卿之意，卿或失礼，朕亦不责。”白曰：“君臣之间，礼法所制，臣安敢如此！”自是帝与白朝夕饮宴吟诗，恣乐闲游。时值中秋，帝邀白同上龙舟，到长江玩景。夜江天一色，皓月如银，风清露爽，此景难描。<br><br>鸾箫轻品，凤管清吹，公侯把盏，彩女擎杯。白喜不自胜，遂对帝吟诗一首，诗云：<br><br>　　中秋月转二更初，夜玩龙舟胜轴舻。<br>　　万里银光垂玉露，一天星斗入冰壶。<br>　　城边槚密风声细，江面波澄月影孤。<br>　　不用举梯旁牛斗，星辰落落伴江湖。<br><br>帝亦吟诗一首云：<br><br>　　江风初起浪痕微，水浸清天月影低。<br>　　万里波澄无尽处，龙舟游赏碧琉琉；<br><br>此时帝欢笑不止，酒酣之次，命乐人来唱舞于前。帝谓白曰：“朕自削平内乱，即位以来，虽有此乐之奏，每未尽善。知卿精通音律，盖与朕教之。”白曰：“臣无甚才能，但六艺之法，幼曾习学，略晓一二。陛下有命，臣敢不从！”帝遂更置左右教坊，令李白教俗乐，拣选乐工数百人，帝自教法曲于梨园，谓之梨园子弟，居于宜春北院。<br><br>帝每在教坊与诸子弟诙谐为乐，当日帝与李白并诸子弟正在游乐，忽听长安城中奏军情：河南御史李随表称报：“范阳节度使安禄山自号东平郡王，置官立士，反背朝廷。其兵甚锐，攻陷州县，望风瓦解，早为堤备。”帝大惊曰：“禄山反叛，羽翼众多，实为腹心之患。”当时未知如何拒敌。总批：人臣务引其君以当道，玄宗置左右教坊以亲教之，一时大臣不能格心而防微，昧于所职矣。