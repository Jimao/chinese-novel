秦王拔寨而起，回兵直至长安。大军屯于霸陵州，秦王引众将回至西府。次日，朝见父皇，拜舞已毕，帝曰：“吾儿东征西讨，削平海内，今日回来，大慰所望。”秦王曰：“儿远离膝下，有失晨昏之仪，望父皇赦儿不孝之罪。”帝曰：“汝因王事靡监，不遑宁处，何罪之有。”秦王曰：“儿与王世充相拒，每日厮杀，互有胜负。忽接见玉音降临，始知刘武周猖獗入寇，每欲移兵前敌，恐世充乘虚而入，难以回军。正在犹豫，忽值李世绩来到，二人会计，著令郑善果领兵三万以防世充入寇，因引世充原降魏将秦叔宝、程知节，并副将李君实、田留安及汉王之师陆德明五人同来此处，破武周必矣。”<br><br>因引进见帝。帝见五人威风凛凛，志气昂昂，皆统驭之材，即封叔宝为马军总管，程知节、李君实、田留安为统军，陆德明为秦府长史，俱随秦王征伐。五人谢恩已毕，帝曰：“今刘武周与突厥、王行本三处结连为患，其锋甚锐难敌。汝弟元吉逃回长安，关中军民恐惧。宜弃太原与河东，只谨守关西而已。”秦王曰：“太原，王业所基，国之根本；河东，人民殷实，京城粮草多托于此，若委而弃之，臣窃为之愤恨。愿再加京兵数万，必擒武周，复却汾晋之地，请父皇勿忧。”帝曰：“武周有一名将尉迟敬德，有万夫不当之勇，一月之间夺唐千里之地，势如破竹。边廷守将画其形像，进献于朕，以示威猛。”<br><br>遂令群臣，将敬德轴像当殿高挂。众将见此像，俱各畏猛惊惧，独有叔宝拜称：“请笔。”帝曰：“卿请笔如何？莫非欲赞诗于其上乎？”叔宝曰：“臣有用处。”遂举笔望画上纵横污之。<br><br>帝曰：“卿如何污之？”叔宝曰：“陛下夸敬德如天神一般，无人可及，以臣观之，只一野匹夫，不足挂意，臣愿擒此贼，以报陛下。”帝曰：“卿乃汉之樊哙，朕之虎将也。”遂赐酒赏花，以嘉其志。于是下诏，发关中精兵十万，以益秦王，使击武周。命李世绩为军师，秦琼为保驾。<br><br>秦王辞帝出朝，次日至教场中调遣军马。秦王顾谓世绩曰：“今刘武周遣宋金刚、尉迟敬德侵吾数郡，其势非同小可，汝等有何妙策？”世绩挺身言曰：“武周深入吾境，兵骁将勇，利在速战，可将天下人马分为十二军，每军以一总管领之，一将副之。通敌则各自用命，督之以战；闲暇督之以耕。互相耕守，以老其师，使吾不战而武周自困矣。”秦王曰：“此只可敌得一路之兵，更有突厥、王行本二处，何以敌之？”世绩曰：“突厥与吾唐已通好，想受武周贿赂，不得已假意从之。吾已使郭孝恪先去讲其和好，退却胡兵，此一路不足为敌；再使李靖领一军去攻王行本，使其无相救援；次分一军前去抄掠粮道，又分两军更换出入，东征西击，以劳其兵，令武周首尾不能相顾；我王亲统大军，择其要害，坚壁不战，且耕且守，以成犄角之势。待其疲劳，将有思归之意，则举大军邀而击之，一鼓而可擒矣。”秦王曰：“此妙论也。”［遂］从世绩之计，设置十二军，分管诸将，皆取星宿为名。每一军主将一员，副将一员，催耕督战，训练精熟，则所向无敌。<br><br>十二州道星军总管名目：第一万年道参旗星军，总管以秦叔宝领之；第二长安道鼓旌星军，总管以程知节领之；第三富州道玄戈星军，总管以侯君集领之；第四醴州道井泉星军，总管以马三保领之；第五同州道羽林星军，总管以李靖领之；第六华州道游骑星军，总管以刘正道领之；第七宁州道折威星军，总管以段志玄领之；第八岐州道平道星军，总管以李君实领之；第九幽州道招摇星军，总管以罗士信领之；第十西麟道苑游星军，总管以陶武钦领之；第十一怪州道天纪星军，总管以殷开山领之；第十二宜州道天节星军，总管以田留安领之。<br><br>当日秦王任世绩为军师，授麾节，挂大元帅印，总督诸军，调遣各道人马，随王保驾征伐。果见英雄猛将，赛过天兵。将有孙、吴之略，战有百万之师。是时粮储充足，武事咸修，选定夏四月丙寅日出师，以图武周。未知胜负如何。<br><br>总批：叔宝等五人皆统驭之才，孙、吴之略也，擒武周而复汾晋，非其难事。向并州进敬德图像，众视之无不畏慑，独叔宝一举笔而污之，其雄心猛气，目中更有何人？世绩分天下为十二军，互相耕战，以老其师，武周其能深入吾境乎？