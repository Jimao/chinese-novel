却说兵部尚书唐俭与元君宝、总管刘世让皆被敬德所执，解送刘武周处。武周欲用之，三人不屈，监禁狱中。及武周兵败北遁，数人得脱，来见秦王。秦王曰：“汝众被执，何得不死，而复归乎？”刘世让曰：“臣等被执，自料必死，不知唐俭与敬德有一面之交，武周每欲重用，臣等不屈，数次加害，赖敬德力赞，释以不死，监禁狱中。今日得见殿下，实唐俭、敬德之赐也。”秦王曰：“汝众终是不肯用力，致使王师败绩。今日还国，固宜加罪，柰此实因齐王私弃了并州，致有此失，亦不干汝之事，当立功以赎前职。”帐下一人进曰：“某实不才，跟殿下多年，未有寸功，愿去介休城内，掉三寸之舌，说敬德来降。”秦王视之，乃唐俭也。秦王曰：“汝何以而说之？”俭曰：“敬德与某同师习举武艺，交契甚厚；后各事其主，久不相见。近来众人被执，实因看臣薄面，咸得不死。今若到彼，以利害说之，必来降矣。”<br><br>秦王大喜，遂赐酒遣唐俭行。俭乘马到介休城下，高叫：“故人唐俭来见！”城上报与敬德，敬德叫吊上城来相见。敬德曰：“故人何事而来？”俭曰：“某今归朝，在秦王帐下参赞军机，昔蒙见爱，未尝敢忘。今见武周、金刚俱死战阵，足下据守孤城，进退无归，吾与世让等商议，无以报德，特来劝足下归唐。”敬德勃然变色而起曰：“李世民是吾仇人也！吾事刘，汝事唐，各事其主。昔日吾待以故人之礼，释汝不死，今又来此，何用多说？”俭曰：“如某之不才，尚为兵部尚书，公若到彼，贵不可言。”敬德曰：“死生有命，富贵在天，吾命合贫贱，岂望荣贵乎？所可言者，但欲报刘主恩而已。”俭曰：“刘主、宋金刚实死于战阵矣，汝尚何为？”敬德曰：“吾终是不信此事。”俭以甜言美语，再三劝之。敬德沉吟良久，曰：“要吾顺唐，须见刘主真体一面，大哭三声，尽着为臣之礼，然后顺之。”俭曰：“武周首级已送入长安去了。”敬德曰：“若无刘主真体，决难顺唐。回见秦王，愿决一死战，便尽力来攻，吾不惧之。”<br><br>俭辞别回报秦王，秦王谓世绩曰：“此事何以处之？”世绩曰：“只得一人往山后一道，事必谐矣。”秦王曰：“只有刘文静善于说词，能办大事，今此人已被父皇杀死，再无人去得。”言未绝，忽一人挺身出曰：“某愿往山后干功，以赎前职，使敬德拱手来降。”众视之，乃总管刘世让也。秦王曰：“汝去以何而进？”世让曰：“某闻山后北突厥，足知其人勇而无谋，见利忘义。须得金珠名马，以利结其心，更用画一美女影像，以色夺其志，必杀武周来献，使敬德一见无语，即投殿下矣。”秦王问世绩曰：“此言可乎？”世绩曰：“殿下欲安社稷，何惜金珠？”秦王欣然与之，更与名马十疋，画美女形像一轴。世让骑了马，带数十人投山后来见北突厥。却说北突厥处罗可汗部下有一大将，姓康名鞘利，官封柱国之职。此人英才出众，武艺超群，为北方之表章。时值仲秋，天气清爽，带领亲随数十人在郊外打围。忽报有一队人马南来，尽打大唐旗号，来得甚紧，不知何意。鞘利急近前视之，乃认得是唐总管刘世让也。<br><br>原来唐高祖起义兵时，使刘文静往北突厥借兵，管军头目是康鞘利，曾到太原面会，因此世让亦认得是突厥柱国康鞘利也。二人接见，滚鞍下马，各诉前事。鞘利曰：“君今欲往何处？”世让曰：“唐帝遣吾为使，前来汝国进贡。”鞘利曰：“昔唐借我突厥兵时，许下年年进贡，今经五年，如何负约不来？”世让曰：“吾主唐帝进贡之物，年年不缺，只因纳言刘文静为使，路经朔州，与刘武周相通，武周倚着骁勇之势，尽皆截夺去了。更一公主，实唐帝亲女，极其美丽，送与可汗为妃，亦被夺去。后来探听得实，唐帝大怒，遂将文静斩首，与兵征伐武周，才得路道相通，专使某为使，将公主画像送来。<br><br>更有黄金一千两、明珠数颗、锦段十箱，尽皆献与可汗。外有名马一匹，玉带一条，送与柱国，酬答昔时领兵相助之劳，望柱国在可汗面善言达意。”鞘利曰：“原是如此，某实不知之。可汗受贡，固其宜也，吾亦蒙惠，何以克当？”世让曰：“此物不足以供久用，权为执贽之礼。”于是二人并马而行，径至城下。鞘利引世让入见处罗可汗礼毕，备将前事说了一遍，献上金珠等物。<br><br>可汗大喜，随令鞘利将画像当殿上展开视之，满朝众臣俱各称羡不已。可汗曰：“此是南海观音现世，岂人间之女子乎！<br><br>此事果实否？”世让曰：“臣安敢虚诳行事？吾主有言：公主既送可汗，便是可汗的妻，不使归唐。尚留并州宫内，遣人守护，不敢妄动，专望前来接应。”此时可汗果实无谋，见利忘义，一闻此言大怒，随即召武周入。可汗责曰：“昔汝为定扬之主，实吾所立，乃附庸之国，欲以相辅。今来投奔，又待以上宾之礼，何辜恩负义，辄敢无礼？”武周曰：“大王暂息雷霆之怒，容某分诉一言，有甚歹处？”可汗曰：“汝夺大唐进来公主，并金珠宝马，尚敢胡掩？”武周曰：“谁曾说来？有何证见？”言犹未了，只见傍边闪出刘世让来，大喝一声：“吾与你做证见！此贼无礼，焉敢欺辱公主！”手起一刀，斩武周于地下，鲜血迸流。时武德四年夏六月也，年三十八岁。史官有诗云：<br><br>　　唐赂金珠间武周，却因图画斩诸侯。<br>　　纵君便有［牢］笼计，难出元戎第一筹。<br><br>总批：唐尚书与敬德恃有一面之交，故愿说其众降，岂知能掉已三寸之舌，而不能夺其报刘之志，必如世让之谋杀武周，斯为元戎第一筹耳。盖突厥非利无以结其心，非色无以中其欲，却被世让堪破，故一言之诳，即为武周之刃欤！