李渊字叔德，陇西成纪人也。其祖李虎，仕魏有功，封唐国公。父昺，袭封其爵，生渊于长安。体有三乳，性宽仁，亦袭封唐公。娶窦毅之女，生四子：长建成，次世民，三玄霸，四元吉。一女适柴绍。<br><br>世民年四岁，有书生见而异之曰：“龙风之姿，天日之表。其年及冠，必能济世安民。”书生已辞去，渊惧其语泄，使人追杀之，而不知其所往，因以为神，乃即采其语，故名之曰世民。<br><br>大业中，突撅围炀帝于雁门，炀帝从围中以木系诏书，投汾水而下，募兵赴援。世民年十六，往应募，隶将军云定兴。<br><br>谓定兴曰：“虏敢围吾天子者，以为无援故也。今宜排列吾军，分作前后为数十里，使其昼见旌旗，夜闻征鼓，彼必疑我以为大至，则可不击而走。不然，知我虚实，则胜败未可知也。”<br><br>定兴从之。军至崞县，突厥候骑，见其军来不绝，果驰告始毕，可汗曰：“救兵大至矣。”遂引走去。为人聪明英武，有大志，而能屈节下士。时天下已乱，盗贼蜂起，知隋必亡，乃轻财养士，结纳豪杰，咸得其欢心。娶长孙晟之女。晟之族弟名顺德，现任右勋卫，刘弘基任右勋侍，皆避辽东之役，亡命晋阳，与世民相善。左亲卫窦琮，亦亡命太原，素与世民有隙，世民加意待之，琮意乃安。<br><br>时有一人，姓裴名寂，字玄真，桑泉人也，为晋阳宫副监。<br><br>又一人姓刘名文静，字肇仁，彭城人也，为晋阳县令。二人相善，当晚共宿，见城上湘传烽火，裴寂叹曰：“贫贱如此，复逢乱离，何以自存？”文静笑曰：“如君言，英豪所资也，吾二人相得，何忧贫贱乎？”一见世民而大奇之，谓寂曰：“唐公之子，非常人也。豁达类汉高，神武同魏祖。其年虽少，命世才也。”寂初未然之，会李密反，文静坐李密姻属，系于太原狱中。世民私入狱中视之，文静喜，以言挑之曰：“今天下大乱，非汤、武、高、光之能定也。”世民曰：“安知无其人哉？但人不识耳。我来看汝者，非比儿女子之情，以世道将革，欲与君计议大事。试与我言。”文静曰：“今主上南巡江淮，兵填河洛。李密围逼东都，盗贼蜉结，大连州县，小阻山泽，殆以万数。当此之际，有真主驱而用之，诚能投机遘会，奋臂一呼，则四海不足定矣。今太原百姓皆避盗入于城内，文静为令数年，知其豪杰之士一旦收集，可得数十万人；加以尊公所掌之兵，复且数万，一令之下，谁不顾从。以此乘虚入关，号令天下，不过半年，帝业成矣。”世民笑曰：“君言正与我合。”乃阴部署宾客，训练士卒，而渊不之知也。<br><br>及过数月，文静得脱于狱，世民将发，恐唐公不从，久不敢言。文静谋曰：“尊公素与裴寂最厚，激其行事，唯此人则可。”世民即出钱数百万，饷龙山令高斌廉，使与寂博，佯输不胜。寂得胜多，知是世民来意，大喜，由是与世民日亲，世民遂以情告之。寂慨然许诺曰：“汝但放心，此事尽在于我。不过旬日，事必谐矣。”当日各散，寂退于私宅，寝食皆废，无计可施。一日，径入晋阳宫，假作惊惶之状，正直张、尹二妃在庆云亭侧玩花，见寂骤至，谓曰：“汝自何来？”寂曰“某亦欲来折花以乐耳。”张妃笑曰：“花乃妇人所戴，于汝何事？”寂曰：“汝以为男子不得戴乎？爱欲之心，人皆有之，但分贵贱忧乐之不同耳。臣来非折花，有事特共商议。”妃曰：“吾等女流，有甚知识？商议甚事？”寂曰：“特送富贵。”尹妃曰：“何言之晒乎？”寂曰：“非也。今隋室荒乱，主上巡游江都，乐而忘返。代王幼冲，国中无主，四方群雄竟起，僭号极多。近报马邑校尉刘武周据汾阳宫，称为可汗，甚是利害。想汾阳与太原不远，倘兵至此，谁能御之？臣虽为副守，智微力弱，难保全躯，汝等何以得安？”二妃惊曰：“似此奈何？果如所言，吾姊妹休矣。”寂曰：“臣有一计，可以保之。”妃曰：“今危在旦夕，愿施良策，以备不虞。”寂曰：“留守李渊，今有人马数万。其子世民，英雄无敌。阴自结纳四方豪杰，欲举大事，因渊不从，一时未敢动兵。吾料天下，不日必归此人。汝二人永处闲宫，不见天日，已有年矣。何不乘此机会，侍事于渊，一则转祸为福，二则久后非嫔即后，富贵无比，岂不为美。”妃曰：“吾姊妹亦怀此心久矣，实难启口。又恐此人秉持忠直，见弃事泄，其时将安所适？”寂曰：“只恐汝二人不坚，不能成事。”妃曰：“一言既出，驷马难追。此事只吾姊妹与汝知之，勿使有灭族之祸。”寂曰：“寂之所谋，万无一失。李渊与吾极善，每每酒通昼夜。可设一筵，安于宫侧闲房，吾邀其饮，汝二人侍事音乐。此人溺于酒色，必不见却，酒酣之际，二人扶入宫内，令彼自觉知罪，欲举大事必谐，何难之有。”商议已定。<br><br>次日，二妃即将明珠数颗，令裴寂密送李渊。渊得之大喜，径到宫内致谢。寂备佳肴美馔，好酒细果，设立外房。黄昏左侧，邀渊共饮，让之高坐。二妃侍立，随操音乐。渊大惊曰：“某乃一小臣耳，汝乃是主母，何故错敬？事若漏泄，当灭门矣。”妃曰：“方今天下，别无英雄，惟留守耳。非敬留守之职，敬留守才德也。”李渊再三推让，避席而起。寂随扯之曰：“暮夜无知者，惟我四人而已，何以见疑？”<br><br>于是四人共席，开怀畅饮。酒至半酣，寂离席潜出。渊又自饮数杯，似有相戏之状，妃以言挑曰：“吾二人今无主，欲侍事留守，还肯纳否？”渊即跪谢曰：“愿当犬马之报。”不觉酩酊大醉，立脚不定，跌于地下。二妃曰：“汝不胜杯酌矣。”此时醉眼朦胧，亦不之顾，二妃遂扶向龙床，以被蒙面，与之共宿，极尽交态。比及醒觉，则天色已明矣。渊见卧在龙床，黄袍盖体，骇然报衣而起，谓妃曰：“汝二人做得好事，致我死地，汝亦合得甚罪？”二妃曰：“君请，勿怖，事已至此，惟图其大事，共保富贵，则何伤矣。”渊心神方定。丽泉观此，有诗云：<br><br>　　高祖人称贤哲主，奸淫宫女恨难消。<br>　　非因袭寂多机变，只为天翁祚李朝。李渊自后出入宫内，一无所间。是时正值突厥入寇马邑，渊遣高君雅将兵与王仁恭拒之，为其所败。渊恐并得罪，甚自忧之。世民乃乘间屏开左右，说于渊曰：“今主上无道，百姓困穷，晋阳城外皆为战场。大人若守小节，下有寇盗，上有严刑，危亡无日，不若顺民心，兴义兵，转祸为福，此天授之时也。”渊大惊曰：“汝安得为此言乎？事泄则死无葬身之地矣。<br><br>吾今执汝去告县官。”世民徐语曰：“世民观天时人事如此，故敢发言。大人必欲执吾告官，亦不敢辞死。”渊曰：“吾岂忍告汝，特惊汝之心。慎勿出口，使外人知之。”总批：世民应募，突兵不击而走，能令人胆丧如此。文静一见，而识其为命世之才，可谓有眼睛矣。二妃侍渊，极尽交态，岂亦知其他日必为皇帝，而故奉之耶？