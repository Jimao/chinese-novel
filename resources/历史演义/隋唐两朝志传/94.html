李敬业，李世绩之孙也。当日在柳州，听知武后废帝自立，怡然大喜曰：“吾事济矣。有此机会，不可错过，何不以恢复为名，举兵讨贼，于中取事，在此一举，但无助力之人。”暗思中郎将魏思温，此人素抱大才，亦曾举谋，今失职在家，怨望已久，以书达之，必来相助，大事定矣。遂修下密书一封，令人星夜赍来见魏思温。思温得书开读，其书曰：武后欺天废主，人不忍言；立庙追祖，神亦不祐。公今见贬失职已久，如不听闻，岂丈夫之志哉！敬业今集兵练马，欲图扫清王室，未敢轻举。公先朝旧臣，当乘间图之，如有驱使，即当奉命。书不尽言，请乞照察。<br><br>思温看罢，寻思无计，将书放于几上，正在沉吟，未及收下，忽骆宾王猝至。宾王素与思温极厚，径入里面坐定，见几上书封宛然，宾王遂取视之，大骇曰：“汝通贼为乱，吾当出首！”思温泣拜曰：“君若如此，吾等休矣！”宾王曰：“吾食唐禄，今虽失职，争敢负之。吾欲助兄一臂之力，共杀武族。”思温曰：“兄有此心，国之大幸。”宾王曰：“侍中唐之奇、都尉杜求仁是我心腹之人，失职已久，怨望日深，吾令同力讨贼，必能顺我。”思温曰：“兄有此心，若得如此，国之大幸也。”正商议间，家童入报，唐之奇、杜求仁相探。思温曰：“此天助也。”叫宾王室后权避，思温出接。入坐定，之奇曰：“武氏用事，唐室将危，君怀恨否？”思温曰：“虽有冲天之志，无翼难飞，空怀怨恨。”杜求仁曰：“可惜无权，若有人举事，吾必助力，誓杀国贼。”之奇曰：“与国家除邪归正，死亦无怨。”骆宾王从室后出曰：“汝等欲杀武氏，作灭门事邪？”之奇怒曰：“是何言欤？吾非怕死之人，宁为李氏鬼，不作武氏臣，不似汝贼之无志也。”思温慌告曰：“吾等正为此事，欲见二公，今天所赐，愿必酬矣。”遂出敬业之书令观之。二公下泪，即取白绢一幅，四人书名押字，歃血为盟，死生不负所约。唐之奇曰：“事不宜迟，可速为之。”众皆散去。<br><br>次日，思温改装，与四人迳投柳州，来见李敬业。<br><br>却说敬业在柳州，朝夕悬望，是日与弟敬猷共议举兵，遗书思温已久，不见回报，此事未知下落。敬猷曰：“武氏滋蔓极广，安能尽诛？倘机不密，必有绝族之祸，兄细详之。”敬业曰：“汝安知朝廷之大事？”正议间，魏思温等至。相见已毕，敬业告曰：“今唐帝被废，武后专权，武诸子弟，布满朝廷，为恶害民，天下切齿，志欲匡复，恨力不足耳。知公等朝廷大臣，失职怨望，故奉书来哀告耳。”思温曰：“吾有心久矣，思无效力之人。既司马有大志，吾等各施一臂之力。”敬业大喜，置酒张筵。骆宾王曰：“杨州颇有钱粮军马，宜先据之，以为霸基。”敬业曰：“汝言正合吾意。”商议已定，遂发矫诏，驰报杨州，先将长史杀之，开其府库，赦出囚徒，然后召集义兵，竖立白旗一面，上书“忠义”二字。旬日之间，得胜兵十余万，复称嗣圣元年，敬业自称匡复上将。<br><br>却说故太子名贤者，初为太后所废，徙于巴州，后被将军丘神绩逼贤自杀。时死未久，敬业乃遍求貌似太子者，置于军中，云太子不死，逃命至此，令敬业等起兵。骆宾王乃作檄文，以达诸郡，檄文曰：李敬业等谨以大义布告天下：伪临朝武氏者，人非温顺，地实寒微。昔充太宗下陈，尝以更衣入侍。洎乎晚节，秽乱春宫。密隐先帝之私，阴图后廷之嬖。践元后于翚翟，陷吾君于聚鹿。杀姊屠兄，弑君鸩母，人神所同嫉，天地之所不容。包藏祸心，窃窥神器。君之爱子，幽之于别宫；贼之宗室，委之以重任。一杯之土未干，六尺之孤何托。试观今日之域中，竟是谁家之天下？今敬业奉太子贤□□□□兵，誓欲迎立中宗，剿戳诸武，夙兴勤王之师，直抵长安阙下，匡复帝室，拯救生灵。檄文到日，各宜知悉。<br><br>檄文去后，商议进兵之策，李敬猷曰：“今举大义，必立盟主，众听约束，然后进兵。”互相推让，骆宾王曰：“思温足智多谋，可为盟主。”思温再三推让，众皆曰：“非公不可为也。”思温方应允。<br><br>是日，行至扬州郊外，建白旌黄旗，对天立誓，思温焚香再拜而言曰：“唐室不幸，武氏专权，废主自立，淫乱宫闱，天下不平，神人共愤。今思温等举兴大义，来讨武贼，凡在同盟，齐心戮力，以尽臣子之节；倘有背盟违誓者，天人共诛。唐祖有灵，同照肺腑。”<br><br>誓毕，众皆歃血为盟。思温升帐而坐，各施礼罢，两行列坐。敬业行酒数杯，言曰：“今日既立盟主，各听调遣，同扶天下，勿以强弱计较。”思温曰：“汝等推我为盟主，有功必赏，有罪必罚，各宜遵守法度，勿得违犯。”众皆曰：“惟命是听。”敬业曰：“吾弟敬猷总督粮草，应付诸营，勿使有缺。”敬猷曰：“谨从兄命。”<br><br>当日敬业请计，思温曰：“司马今以匡复为辞，宜率大众鼓行而进，宜抵洛阳，则天下知公志在勤王，四面响应矣。”<br><br>薛仲璋曰：“吾观金陵乃兴王之地，有长江之险，足以为固。<br><br>不如先取常、润二州，为定霸之基，然后北向，以图中原，进无不利，退有所归，此万全之策也。”思温曰：“不然，今山东豪杰以武氏专制，愤惋不平，闻公举事，皆蒸麦为粮，伸锄为兵，以俟南军之至。不乘此势，以立大功，乃更蓄缩，欲先自谋立巢穴，以为安身之计，则远近闻之，其谁不解体乎？”<br><br>敬业听言，乃领兵先来攻润州。却说武后升殿，近臣奏曰：“柳州司马李敬业谋反，结连朋党举兵，意欲犯阙，润州告急。”太后宣大将军李孝逸至而问曰：“探马报来司马李敬业作乱，起兵欲入长安，今如之何？”孝逸奏曰：“臣尽心竭力，剿除贼寇，以报陛下。若不获胜，即当万死。”太后大喜，设宴待之。次日，人报敬业之兵甚急，太后排鸾驾送李孝逸出师。孝逸集诸将听令，定议先锋之职。<br><br>且看举着谁人？总批：中宗被废，武后擅权，凡当时阴蓄不臣之志者，咸得以匡复借口。彼魏思温等皆先朝旧臣，失职已久，见司马之书，孰不愿效一臂之力。作檄文以布达诸郡，此骆宾王之所为也。太后见之，亦以为大才。如此，而岂可使之流落不偶，盖其明哉。