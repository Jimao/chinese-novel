当年五月，王世充弑隋王侗，谥曰恭皇帝，自立为帝，国号为郑。大小官员拜舞，咸称万岁。<br><br>早有人报入长安，秦王惊曰：“王世充为帝，实心腹之大患也，为祸不小。今日征伐有名矣，非吾亲征不可。”遂上表于帝，一面遣李靖至太原迎敌武周，一面起唐兵十万、粮草数千辆，皆置车箱于其上。命史岳、王常为先锋，陶武钦、马三保为护卫。兵离了长安，望洛阳进发。正行之次，忽报窦建德结连突厥，侵唐相州，刺史吕珉战败而死。进攻卫州，执河北大使淮安王李神通同安长公主，及黎阳守将李世绩。世绩之父徐盖、魏征数人皆被擒获，其锋甚锐。秦王听闻大惊，曰：“世勋为吾腹心，何如亦降夏邪？失了一臂，令吾旦夕不安。”正议间，忽见一人轻弓短箭、独马单骑而来，众视之，乃世绩也。投见秦王，滚鞍下马，拜伏地下。秦王曰：“汝事建德，复来见吾，欲作奸细邪？”世绩曰：“臣与魏征本魏降将，幸蒙不弃，荷国重恩，安敢有负殿下。特因势力不敌，被奸计所赚，不得已而降之，暂为安身之计，志在复仇。喜得建德释以不死，使吾仍居旧职，保守黎阳。又［复］拜魏征为起居舍人。恐吾有叛，遣人执吾之父为质，长随为贺，以耆老礼待之甚厚，是以难为行动。”秦王曰：“汝今此来何意？”世绩曰：“专为义气而来，特报消息。”秦王曰：“汝用何计可脱？”<br><br>世绩曰：“吾与魏征、郭孝恪二人计议，待建德去征河南，则掩其不备，劫斩其营，随领其众。并得吾父及建德所据州郡，皆归于唐。不料建德自得黎阳之后，昼夜提防最紧，号令甚严，以此所谋不轨。每闻殿下与郑相持，被其将秦琼勇猛，不能取胜。并州诸郡又被刘兵所攻，臣闻之，坐卧不安，今因公抽身，不远千里而来，以慰殿下之望。秦琼与吾皆是魏臣，交结极厚，殿下可修书一封，吾装作云游道人，私离了夏，前去洛阳，询见叔宝，陈说利害，务使同归于唐，可敌敬德，可复并州数郡之地，而洛阳不久亦归于殿下矣。”秦王曰：“人皆言公降夏，吾独不信，知公秉性忠贞，今果然矣。若得如此，社稷之福也。<br><br>然父子之道乃天爱也，茂功无以吾为念，而割其天爱，待与令尊大人得尽其恩义，世民再从听教。今以河北之事付于足下。”世勋乃拜谢，便欲行，秦王曰：“再聚一宵，来日相饯。”长孙无忌入见秦王曰：“茂功乃天下之奇才也，在唐尽知军中虚实，若使北归建德，执其父为质，而以重用世绩，必倾心事之，来攻我军，势必危矣。望殿下苦留，休教此去从建德。<br><br>建德若斩其父，世绩必与父报仇，力攻建德矣。”秦王曰：“不然，使人杀其父，吾独用其子，不仁也；留之而不使去，以绝父子之道，是不义也。吾宁死不为不义之事，况此去必成大功，何以留为？”众皆感叹而去。秦王请世绩饮至半夜，秦王曰：“今闻公之行，使吾如失左右手，虽龙肝凤髓亦不甘味也。”世绩曰：“殿下勿忧，臣专为说叔宝而去，不日必副所望矣。”<br><br>世绩相别而去，自趱程回乐寿，入见建德。施礼已毕，建德曰：“足下几时归于何处？”世绩曰：“自幼好游猎，持弓试箭，漫兴郊原，若久不出，体必生病。昨者闲行数日，探听消息。老父幸蒙慈念，世绩不胜愧感。”建德曰：“令尊在此，汝可晨昏以尽人子之道，吾以此待听教诲矣。”世绩拜谢。<br><br>却说世绩自归夏后，建德使守黎阳，略无叛意，因劝建德进攻滑州。滑州刺史姓王名轨，为家奴所杀，持其首级投降建德。世绩曰：“奴杀其主，大逆之道也，焉有此理？当斩之以警其下。”建德从之，即斩其奴，而将轨首复［送］滑州。滑州吏民感悦，即日请降。于是其旁州、县皆望风归附，建德从世绩之计也。世绩言必合于理，建德深自嘉纳，由是上下协心，君臣一体，虽有微隙，亦无猜忌之意。却说世绩暗思：临别秦王，许以干功归唐。欲求脱身，无计可施。是夜闲行于月光之下，长吁短叹。忽见一人自外而入，笑曰：“茂功何故如此？有何不决之事，何不与我商议，而自苦也？”视之，乃魏征也。世绩请坐，而谓之曰：“世绩之所叹者，因吾父在夏，恨无脱身之计也。”征曰：“汝何不乘此先自逃去，吾即往建德处上表，密言汝归心不定，恐有变动，宜为提备。建德知觉，汝已自去远矣。倘加罪令尊，先令长史苏谨当殿陈奏其便益，建德无谋之辈，必被其瞒过。此人与吾生死之交，知建德非真王，常怀去国之心，亦欲同我归唐，未得其由。若托他为腹心，必能保护令［尊］［无］事，足下忠孝能两全矣。”世绩一面收舍行装，次日［魏］征入见建德，具奏世绩归国之事。建德曰：“吾自有计留之。”却说世绩，平明带领郭孝恪等数十骑，轻弓短箭，装为游猎之状，径出南门，望官道进发。当日建德正论世绩事未定，左右来报：世绩带数十人从南门已遁去了。建德听言大惊曰：“世绩果去矣！”众皆愕然，一将挺身出曰：“世绩叛夏归唐，可诛其父，某顾将三千铁骑，当生擒世绩，献与陛下。”众视之，乃曹旦也。曹旦要赶世绩如何？<br><br>总批：王世充弑君夺位，秦王讨之，师出有名。且世绩非降夏，暂为安身之计，志在复仇耳。即使北归建德，此去必成大功，兹秦王所深信而不以为疑也。及与魏征面策，却假游猎之状以还国，其果不忘临别之言乎。