

						&nbsp;&nbsp;　　却说颛顼高阳氏，姓姬，祖曰黄帝，父曰昌意，娶蜀山氏之女名曰昌仆，是为女枢。一日有月出，感瑶光指贯月之祥，因怀孕，十有二月生帝于若水。年十岁，幼而神灵聪明敦敏，年十二佐少昊，二十岁即帝位，以水德绍金天氏为天子。初国于高阳保定，故号高阳氏。复都于帝丘东昌。以少昊四子为佐：长曰天重，次曰地该，三曰人脩，四曰和熙，为金、木、水、火四官。又以炎帝之子勾龙为土官，共为五官，以正五行。以少昊之子黎高阳孙名重封为正官。司天治历明时之类，属神明祭祀，以耻属之也，司地度地居民政教，以连属之也。帝治天下，绝地通天，无相侵渎，神人不杂，万物有序，民安其生焉。<br>&nbsp;&nbsp;　　话分两头，却说九黎兄弟自九路诸侯退兵之后，亦不敢出乱天下。闻少昊崩，颛顼即位，兄弟自相议曰：“我兄弟前者本欲灭诸侯王天下，不想中勾龙之计，败于九路诸侯。今新天子即位十七年矣，朝中众臣无能，我等兵精粮足，正好此时兴兵杀入高阳，杀了天子，我等兄弟分作九国以治天下，有何不可！”黎巨曰：“兄言最当。但我等此行定以必胜为主，决不可如前我等兄弟相离，但逢敌兵，务要首尾相应。排下九宫阵，彼不能攻，方为全胜之计。”黎贪曰：“贤弟之言极是。”即传下将令，统兵三十万，择定八月一日，以黎辅、黎弼为左右大先锋，逢山开路，遇水搭桥，凡经过处，一片火飞，人民不胜其苦。州县官军望风而逃。<br>&nbsp;&nbsp;　　却说颛顼帝一日升殿，众臣朝毕，传表官奏曰：“今蜀中九黎复反，统兵三十万，不久杀至高阳，望主上速降圣旨，召兵以救百姓倒悬之急！”帝闻奏顾谓勾龙曰：“先帝在日，九黎作乱，得卿召九路诸侯征之，久不敢出乱。朕今即位，彼兄弟原心不改，又复作乱。卿今以何策灭之？”勾龙奏曰：“九黎作乱，臣前奏先帝统九路诸侯以征之，一战遂困九黎。因粮草不足，权且退兵。久欲备粮整兵，再会诸侯伐之，又遇先帝宾天。今我主即位，臣亦密察九黎未敢妄动，故未奏闻。不想九黎狼子野心，又复反乱，幸逢圣上邹屠皇后生有太子九人，俱聪明智慧，勇冠三军。乞陛下宣召太子来，臣为参谋，发兵十万，可灭九黎矣。”帝曰：“太子虽勇，未经临阵，恐非其敌。”勾龙曰：“我主放心！臣虽不才，今为参谋，赖主上洪福、太子勇力，九黎乃无谋之辈，臣料一阵可灭矣。”帝闻奏大悦。即传旨宣太子九人至殿。太子等奏曰：“父王宣儿等有何旨意？”帝曰：“蜀中九黎作乱，妄动刀兵，勾龙保举汝等九人贤能，领兵前去怔伐，未卜汝兄弟肯去否？”九太子齐声应曰：“儿等不肖，既勾龙保举，乃国家大事，安危所系，焉敢有辞！”帝大喜曰：“朕观汝九人，足可敌九黎。但行军非细事，宜听勾龙约束，务以决胜为主，毋负朕望！”太子等拜谢。帝封大太子辂明为总督统兵大元帅之职，勾龙为征黎都参谋。封八、六子皆为将军之职，各赐金花二朵，御酒三杯，一个个耀武扬威，辞帝出朝。众臣齐送于教场中，整点人马。不知出征如何，下回便见。<br>						