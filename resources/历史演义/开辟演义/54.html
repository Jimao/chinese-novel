

						&nbsp;&nbsp;　　却说仲康乃太康之弟，帝启次子也。壬戌元年，后羿同群臣推仲康即天子位。群臣朝贺，山呼拜舞毕，羿出班奏废太康为改正侯，出居河南，不许留停。太康谢恩而去。仲康承位，见羿威权，只得拜为首相。恐羿专兵权有变，知余胤忠贞，封为胤助侯，以掌六师，收羿兵权。羿懊恨于心，不敢声言，唯含忍而已。余胤生得身高九尺五寸，白面长髯，乃禹王第三子罕长子，禹王之孙也。父罕封为余庆王，即姓余氏。时年十七岁。仲康知其贤能有才，故重用之。封羲和为厥司官。和沉乱于酒，不管历数。自得仪狄酒方，专只造好酒进后羿，欲求显要。羿每受其私，日食不奏，致食三日不见。仲康大怒，立命胤助侯，统卫卒以正其罪。胤助侯领旨，直至羲和府中，数其罪过，推羲和曹斩之。即入朝回奏不题。<br>&nbsp;&nbsp;　　却说仲康因过饮鱼汤腹痛，一连半月染病，自知不起，召群臣于卧榻前，群臣皆拜伏于地问安。仲康曰：“朕蒙卿等推立，今不幸中道分别。朕崩之后，可立太子相为君。”群臣皆叩首领命而退。仲康密呼余胤嘱曰：“今朕命卿等立相为君，每观后羿有不仁之心，卿宜早图之，勿负朕之所托。”言讫而崩。仲康在位十三年，寿四十二岁。葬于安邑。<br>&nbsp;&nbsp;　　鉴断曰：后羿废太康而立仲康，其篡乃在相之世。是则仲康犹有以制之也。羿之立仲康也，方将轨其礼乐征伐之权，以号令天下，而仲康即位之始，即命余胤掌六师，以收其兵权。羲和之罪，虽曰沉乱于酒，日食不奏，因党恶于羿。仲康明其事，故以乱酒，命余胤除之，以翦去羿之羽翼矣。因终仲康之世，羿不得以逞其恶。使仲康尽失其权，则羿之篡夏，岂待相而后敢为不仁耶<br>						