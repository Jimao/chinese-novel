

						&nbsp;&nbsp;　　却说尧帝治天下，六十有八载。此时天道人事，鸟鲁草木，禾稼财货，俱各有序。四民乐安其业，诸侯咸服，百姓鼓舞太平。虽有洪水一端，帝亦教民权宜开流，以去其水。盖未得全法，而不至受全害矣。帝见天下诸侯进来表章，无有告急者，皆颂圣德。帝不知天下治与不治，问于左右。在朝在野之人，亦不知之帝心不安。乃命排驾，出巡于康衢，见儿童唱谣歌曰：<br>&nbsp;&nbsp;　　立我烝民，莫匪是极。<br>&nbsp;&nbsp;　　不识不知，顺帝之则。<br>&nbsp;&nbsp;　　帝听罢，微笑曰：“朕今日方知民得安矣。”命左右赏众儿童金钱果豆儿。童见赏，皆大欢喜，嘻嘻而笑，口称“万岁”，复歌而去。<br>&nbsp;&nbsp;　　帝命驾回至襄陵，有九十老人姓席氏击壤歌于途曰：<br>&nbsp;&nbsp;　　日出而作，日入而息。凿井而饮，耕田而食。帝力于我何有哉？<br>&nbsp;&nbsp;　　帝闻歌嘉之，曰：“此朕之老师也。”命左右引前，赏以绢帛。老不受而去。帝益叹其贤云。<br>&nbsp;&nbsp;　　又巡狩于华封，华封老幼人民，俱出迎接圣驾，齐跪路旁。帝下御辂，命扶起众老，问曰：”朕为君无役于民乎？”众民对曰：“无。”又问曰：“朕无削于民乎？”众民对曰：“无。”又问曰：“汝等安乎？”众民对曰：“安。”帝闻众民之奏，大悦曰：“卿等既安，各宜孝敬勤谨，尊卑和睦，朕无忧矣。”众民奏曰：“百姓自圣上为君以来，就之如日，望之若云。仁昭而义立，德博而化溥。民等无以报圣德，惟三祝圣人，愿圣人多富、多寿、多男子。”帝闻奏，笑曰：“朕何当之。若多男子，则多惧。多富，则多事。多寿，则多辱。朕不愿此三祝。”封人曰：“天生万民，必授以职，何惧之有？富而使人分之，何事之有？天下有道，与物皆昌。天下无道，修德就闲。千岁厌世，去而成仙，乘彼白云，游于帝乡，何辱之有？”帝听罢，大喜曰：“诚哉是言也。但朕躬无为，何敢当此。”遂命左右近侍，遍赏封人，众民叩谢圣恩。帝命排驾回朝，众民不忍帝去，至望不见方散。<br>						