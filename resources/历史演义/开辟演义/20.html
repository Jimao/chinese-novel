

						&nbsp;&nbsp;　　却说黄帝，姓公孙，名轩辕，有熊国河南新郑君之子也。母名曰附宝，乃炎帝之裔，帝里女孙也。一日，出祁野，见大电绕北斗枢星，感而有孕，怀二十有四月，生帝于轩辕之丘。因名帝曰轩辕。帝生而神灵，弱而能言，幼而徇齐疾速，长而敦敏，成而聪明，习用干戈，以土德王，色尚黄，诸侯咸推为天子，故曰黄帝。都涿鹿，有云瑞，即以云纪官春官为青云，夏官缙云，秋白冬玄中黄。又见土德之祥，而出黄龙上螾，帝大喜，修德治兵，艺五谷，抚万民，度四方，始立制度，天下有不顺者，从而征之。内行刀锯，外用甲兵，制旌麾，立阵法，披山林草木而行，以通道路。然未尝宁居其土。天下诸侯闻知，各皆畏服。东至海滨，西至崆峒南至江渎，北至熏鬻匈奴，会诸侯于釜山在保定安新。帝虽都涿鹿，迁徙无常。以兵环绕为营卫，法井田之制，开方有九，外八八六十四，分八方相守，小者为营，大者为卫，隅角相联，曲折相对。帝居于中，名曰握奇之阵。<br>&nbsp;&nbsp;　　一夜，睡至三更，梦见大风将天下尘垢皆吹去。又梦一人手执千钧之弩，驱羊万群。帝醒寤叹曰：“风为号令执政者也，垢去后在也。——天下岂有姓风名后者哉？夫千钩之弩，异力者也，驱羊数万群，能牧民为善者也。——天下岂有姓力名牧者哉？”次日升殿，以梦白群臣，群臣皆不识其意。帝曰：“卿等且退，此梦决然不妄。明日朕同卿等出猎以访贤能，看其果否，何如？”且听下回分解。<br>						