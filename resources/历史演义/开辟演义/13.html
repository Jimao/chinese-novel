

						&nbsp;&nbsp;　　却说女皇自炼石补天之后，天下无事，思柏皇氏、央皇氏二臣多赞襄之功，皆封为诸侯。二臣上表辞谢不允，只得辞朝之国。<br>&nbsp;&nbsp;　　柏皇氏为诸侯，治世为而不有，应而不求，居于皇人之山，央皇氏为诸侯，中国大治。四方采访使奏闻，女皇大悦，赏赉加封。<br>&nbsp;&nbsp;　　又封大庭氏为诸侯，治其国，天上星辰增耀，山中风出异色，凡五只和鸣于上东平凤山。都曲阜。故鲁有大庭氏之库存焉。奏闻女皇，女皇命使加封。<br>&nbsp;&nbsp;　　又封栗陆氏为诸侯，治其国，刚愎自用，朝夕与嫔妃宴乐，有荒国政。<br>&nbsp;&nbsp;　　其臣东里子谏曰：“主上自治国政以来，不以国民为念，朝夕宴乐，今一国百姓嗷嗷，主上速宜改过自新，以免灾害！”栗陆氏曰：“孤乃一国之主，有何罪过？汝为臣子，敢辱其君！”怒令武士推出斩之。自此无有敢谏，任其自欲。天下诸侯闻栗陆氏杀谏臣东里子，各相起兵杀入曲阜。士民见主不仁，无一向前迎敌者。众诸侯之兵径杀至内殿，栗陆氏被柏皇侯杀死。众侯奏知女皇以灭其国。<br>&nbsp;&nbsp;　　又封骊连氏为诸侯，治政严明整肃；又封混沌氏为诸侯，其国太平，万民乐业。近臣奏闻，女皇屡加封赏。<br>&nbsp;&nbsp;　　又封赫胥侯为诸侯，爱民而重事。方是之时，人俱不知使用为作事业，行不知止，坐不知卧，皆鼓舞为游，含哺为嬉。三五成群，昼则出而共乐，夜则息而同眠，饥则相期而食，渴则相邀而饮。莫知作善作恶，无有烦恼之人。其国不劳而治。奏闻女皇，加封进爵。赫胥侯没之日，民咸嚎啕大哭。<br>&nbsp;&nbsp;　　又封尊卢氏为诸侯，治政居于嵹台青海西倾山之阳，仰观天地，俯察万物，精明治法，革天下之故而新之，世用始平。其国中大治。奏闻女皇，赏责甚厚。<br>&nbsp;&nbsp;　　又封吴英氏为诸侯治政，人民尚少，草木鸟兽烦多，人民多遭其害。吴英氏教民用兵器随身以杀鸟兽，民颇得安。女皇闻知，赏赐加封。<br>&nbsp;&nbsp;　　又封朱襄氏为诸侯治政。天下世用初定。忽一日，大降恒风，吹刮飘荡，草木生果皆落不实。朱襄氏不悦，问于群下，有臣土达奏曰：“今地中草木不实，诸果不生者，为恒风吹裂，地气不聚故也。”朱襄氏曰：“似此何以制之？”土达曰：“主公可效太昊帝作五弦之琴，应节引阴气而来，必定阴气降，草木自然无事矣。”朱襄氏闻奏，即令作五弦之琴，成，颁国中，人民习而弹之，果阴气降，群臣定。朱襄侯大喜，重赏土达。女皇闻之。遣使封赏。<br>&nbsp;&nbsp;　　又封葛天氏为诸侯治政，不言而信，不化而行，臣贤民良。一日设朝，有三老者操牛尾投足以歌《八阕》于朝外。葛天侯命宣入，问之曰：“汝等此歌为何事而设？”三老叩首曰：“民等幸逢盛世，一国安康，故作《八阕歌》以庆太平。”侯曰：“何谓《八阕》？”老人奏曰：“一曰《载民》，二曰《元鸟》，三曰《草木遂》，四曰《奋木实》，五曰《谨天常》，六曰《建帝功》，七曰《依地德》，八曰《总万物之极》，是谓广乐。此愚老等少颂此《八阕歌》，以酬我主盛治之德也。”葛天侯闻奏大悦，重赏三老而退，将《八阕》表奏女皇，女皇命使加封。<br>&nbsp;&nbsp;　　又封阴康氏为诸侯。其时，天上多雨，莘野之处，水渎不疏，阴凝阳闭，人郁于内，脉理滞下而多腿肿。阴康侯亲出教民通沟渠，以木排于地下，以和关节，以去湿气。于是，民赖得安。女皇闻知，封赏有加。<br>&nbsp;&nbsp;　　又封无怀氏为诸侯治政，以道存生，以德安形，民甘食而乐居，怀土而重生，形有动作，心无好恶，鸡犬之音相闻，民至老死不相住来。传之曰无怀氏之民，而其国大治。女皇闻知，命使臣赍敕加封不题。<br>&nbsp;&nbsp;　　却说女娲氏自接伏羲氏为帝起，治天下八百年，寿九百岁而崩。其臣一十四氏，皆封各处地方以为诸侯，相辅王室，各皆传之子孙，共治天下一万零八百年。继之，炎帝神农氏出焉。今以十四氏次序列于后，以备参考。<br>&nbsp;&nbsp;　　共工氏　柏皇氏　央皇氏　大庭氏　栗陆氏　骊连氏　混沌氏　赫胥氏　尊卢氏　昊英氏　朱襄氏　葛天氏　阴康氏　无怀氏<br>						