陆建章者，为袁当日小站练兵时之旧部也。为人极工心计，尤善揣摩人之意旨。随袁多年，悉受其信任而弗衰。然个中黑幕，尤有特别之奥援在焉。相传陆之宠妾湘云，本为越西勾栏中人物，与袁氏第十妾忆秦楼为姊妹行。当袁为民国元首时，陆犹居闲曹地位，颇郁郁不适志。因与湘云密商，使之入京，请托阿姊妹忆秦楼，为己要于袁畀一重要位置。湘云允之，即日首途，未及月馀，陆居然攫取陕西将军一席矣。先是，忆秦楼受妹运动，乃向袁白其事。袁初拟拨予以师长或各部次长之职，忆秦楼不可。曰“彼人目的，盖在职领封圻也。”袁曰：“朗齐即陆之字资格与威望，实不称是职。吾脱破格用之，其如舆论何？”忆秦楼不能强辩，第以冷语谓袁曰：“吾枉为堂堂民国元首之爱姬，而势力弗能庇一妹，耻孰甚，又何贵鹜此虚荣为也！”袁悯其词旨恳挚，遂允所请。适陕军长因故开缺，袁即以陆承斯乏。陆感忆秦楼刺骨，闻其最嗜阿芙蓉膏，每月必以大宗烟土报效。虽京师厉行烟禁，无处购买，而忆秦楼之所需，不虞或乏，皆陆之馈进也。迨袁氏筹备帝制，陆首先单独上表称臣劝进，更倩秘书为湘云拟一进呈忆秦楼稿件，颂扬其不日将进位为妃之荣幸。篇中措词，有皇姊臣妹之称谓，是真亘古未有之奇闻也。奏稿之外，又贡献珠宝钻翠等物无算，以备袁氏登极后，宫中后妃为装饰品上之用。忆秦楼得此项物品，秘而弗宣，悉数吞没为已有。计其价值约在十万金以上。<br><br>故袁氏死后，诸妃中私囊富有，当以忆秦楼首屈一指云。<br>