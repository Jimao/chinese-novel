袁于前清服宫时，为厉行新学之中坚份子。近以鉴于中外学子，略识几句爱比西提欧西语，窃取一二自由平等新名词，即俨然以新学家自命，动辄干涉政治。一遇国家有重大问题发生，或上书请愿，或严词诘质，叫嚣庞杂，莫此为甚。袁是以颇不以青年子弟人校肄业为然。祗以时会所趋，又未便遽行饬令停止。自改元洪宪后，因与左右近臣磋商，此后关于全国学校教授法，宜一律大加改良。拟以中学为主，择东西洋各科学确有裨益者为辅。其余如卢梭民约论美利坚及法兰西革命史诸书，概行禁止售卖。至国学之中，以读经为先。而四子书中，当去孟子一书。盖以其中所言，颇与今世革命家所持之宗旨相合，如民为贵，社稷次之，君为轻。及君之视臣如犬马，则臣视君如寇仇等语，尤为悖逆不道。子弟读之，有坏心术。今后将改四子书为三子书。严饬各学校一律祗遵。近臣以礙难办是虑。袁曰：“无妨。吾将手订规则，先为吾诸子典学之程序，使其敬谨遵行，为天下先。更垂为祖训。如是，谁敢违吾旨乎？<br><br>“近臣唯唯称是。袁乃手书朱谕一纸，交克定及其诸子。谕中大旨，略谓：“历代青宫，皆有典学之礼。读书程序，总莫能出乎圣经贤传范围之外前略，现当新学膨胀时代，莘莘学子，咸趋于此途。视昔时典章文物，几若赘旒，甚或鄙为迂拘陈腐，投之浊汙溲溺，何可胜言。夫新学具有本原，苟学有心得，则于吾国前途，多所裨益，无如学者弃其精液而袭其皮毛，自谓醉心欧化，遂尔睥睨前型。始则为法理之上空谈，继即为政治之上干预。迹其生平行事，尝抱无父无君之思想，推原厥故，皆此离经叛道阶之厉也中略。汝今居青宫之位，从前所习，悉偏重於新学一途，兹当以身作则。于三子书中，悉心研究，务使体先圣立言之苦心，为一己效法之地步。果有一得，则将来治国平天下之道，端在乎是。慎勿以为老生常谈，而漠视之也。所有厘订课程，审定书籍，俟予正位后，当谕饬施行。并令汝弟及诸子永资遵守”云云。按此项谕旨，未见明文，外间无从知悉。故于此泚笔记之。