袁世彤者，为项城之从弟。前清时，曾以道员分发湖南听鼓。为人性极憨直，夙以效忠于清室，为唯一之宗旨。彼素不直乃兄之行为，尝谓其有不臣之志。以故断绝往还，且音信不通焉。及袁为民国总统，世彤闻之，忿然曰：“清廷不德，其失国，宜也。然吾兄豺狼，安可得志？今若此，是以暴易暴耳。<br><br>“于是致书袁氏，痛诋不遗余力。袁置之不答。洎改元洪宪后，世彤曾由项城原籍奔赴京师，谒袁曰：“吾固谓兄必有今日，果不出吾所料。然吾兄亦知吾袁氏世受国恩乎？今间接取而代之，是不臣也。吾今奔走骇汗而来，为最后之忠告，乞兄速取消帝制。不尔者，弟将不承认兄为袁氏子孙矣。”袁恶其出语无状，斥之退。世彤岸然出，星夜返里，变卖其所有财产，大募军队，高揭旗帜，自称讨袁军大统领。又刊发檄文万纸，分送豫省人士，宣布袁之罪状二十四大款。篇中警句，有“满清失德，民党革命以推翻之；吾兄纂位，同族革命以声讨之”数语。时河南都督为张镇芳，得是项警报，弗敢过问。亟密电政府，请袁指示办法。袁阅电，笑谓所亲曰：“老六与我闹家庭革命了，无怪老张束手无策也。然彼既思革命，直叛逆也。我不得再以同族待之。古人所谓大义灭亲者，职是故耳。”乃覆电张镇芳，令其派兵勒令解散。如敢违抗，即按照叛党例治罪，格杀勿论。张奉谕遂往谒世彤，出电示之。世彤怒而唶曰：“公虽为袁氏椒房亲，然终属外姓，疏也。吾虽为吾兄所吐弃，然终属同姓，亲也，吾兄嫉吾，而特假公手以去吾，是为借刀杀人之毒计。公奈何为彼利用乎？”张镇芳曰：“君言具有至理。虽然，仆有守土之责。君胡必于吾管辖之境内称兵，而使吾左右做人难哉？”世彤悟其微旨。越日，即率其所募军士数百人窜入陕境。而张竟以世彤自知难与力敌，遁而至他地之诡词报告袁矣。旋袁闻世彤揭竿秦中，竟指为狼匪。使陕督陆建章派兵痛剿之。世彤为陆所获，陆不暇讯诘，亟杀之以灭口，盖遵袁氏之密嘱也。袁世傅，字述之，亦为袁之族弟。位次行七，人咸以第七呼之。世傅在前清时，曾纳粟为两淮运判。听鼓多年，旋得两淮盐局总办一席。为人面黑而多麻，性质尚耿直。特其一生刚愎自用，且执拗偏僻。对于叔伯弟昆，偶有一言不合，辄效刘四之骂人，即与袁亦肆无顾忌，袁颇恶之。袁虽位据要津，决不为之援手。以故，世傅竟以一运判终也。光复后，世傅挈眷，住居津门，决不出而问世。偕三数资本家，集资创办徐州贾汪煤矿公司，居然溷迹于实业界矣。有时入见袁，无丝毫政治上关系，不过为家庭间普通问讯而已。当筹安会发生时，世傅惊诧万状。星夜诣京师，骇而询袁曰：“兄欲为皇帝耶？”答云：“无此事。”世傅曰：“若然，彼筹安会，兄何以许其没立耶？<br><br>“袁曰：“是为学理之上研究，讨论国体问题耳。”世傅曰：“若辈宗旨奚若？”袁曰：“其目的所在，盖以共和政体，不合用于今兹时代耳。彼所以研究讨论之者，将欲筹一适当之解决也。”世傅曰：“然则若辈宗旨，不与民主国大相反背乎？<br><br>“曰：“然。”世傅曰：“兄果赞成乎？”袁摇首曰：“吾颇不以为韪。”世傅曰：“兄为民国元首，彼既反对共和，则曷不禁止之？”袁曰：“是乌可禁。吾弟独不知，今兹现行法律，人民有自由开会结社之权限乎？吾姑如其愿设立是会。俟彼议决时，陈诸于吾。如其可行，吾亦可变通办理。否则允否之权在吾。讵不能以明令解散乎，若辈无所藉口矣。”世傅曰：“吾固谓兄决不出此也。今若此，吾始知其底蕴。然弟有数语忠告，将来杨度等，对于此问题之解决后，如其与帝制有关，无论其能行与否，终宜严词拒绝。”袁颔之。世傅遂兴辞出。未几，改元洪宪之明令下矣。世傅在津，得是耗，大骂袁之绐己。亟贻书责让之。略谓“前日晤兄，谈及帝制问题，兄谓决无其事，乃曾几何时，竟食言而肥。此举，兄匪特为民国之罪人，亦且为清室之纂臣，袁氏之逆子。弟亦明知此际以忠言谠论，与兄涕泣而道，不足挽回兄最初之决心，然弟为兄计，为袁氏列祖列宗计，更为袁氏之子孙计，不得不陈兹最后之言。兄果以弟语为韪者，即请从速取消帝制，如其不能，则自今而后，弟即与兄断绝关系，且施以相当之对付手段。尔时，勿怪弟之不情也”云云。书上，袁览讫，怒而碎之投诸火，无片字答覆。<br><br>世傅乃尅期返里，招集同族，伪言袁氏家谱，失修已久，今四兄按袁世凯行四将登大宝，所有历代祖宗，宜予以追封盛典。顾年湮代远，或无可稽考，宜即行修正，以备正位后，按谱查核。因命吾挟资回籍，经承其事也。族尚信以为真，推世傅为主任，其他弟昆子侄辈，仅分任编辑而已。世傅迳摘除袁名，于谱中更加以说明。谓其曾犯叛逆大罪，已于某年月日身膺显僇，吾族中当然不能承认其为袁氏子孙，相应取消其名云云。<br><br>而族尚初不知也。袁名既摘除，世傅即挟谱本赴津，诡词将招名匠重行镌刻。及抵津，刊印数千部，分送诸戚友。谱中竟无世凯之名字，真旷古未有之奇闻也。袁闻是事，怒不可遏。谓诸妃及其子曰：“老六，与我欲以兵力革命；老七，又以文字革命，真是越闹越不像了。”言已，恨恨。是亦一段秘密史也。