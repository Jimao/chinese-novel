袁氏发表取消帝制之申令，乃在民国五年三月二十二日，距离四年十二月接受帝位，仅八十三日耳，世称八十三日屋里皇帝是也。闻是项申令，已于十日前，即行拟就。其迟迟不肯宣布者，盖为其诸妃及太子公主等所阻止也。当时克定曾上一书，呈袁曰：“略谓由筹安会发生，以迄于今，已历七阅月。<br><br>此七阅月中，呕几许心血，绞几许脑力，牺牲几许生命，耗费几许金钱，千回百折，始达到实行帝制之目的。兹以西南数省称兵，即行取消帝制，适足长反对者要挟之心。且陛下不为帝制，必仍为总统，则今日西南各省，既不慊于陛下为帝，而以独立要挟取消帝制者，安知他日若辈不因不慊于父为总统，而又以独立要挟，取消总统乎？窃恐其得步进步，或无已时也。<br><br>今为陛下计，不如仍积极进行之为愈。且西南各省，虽先后反抗，而北方军民，则固相安无事。陛下苟于此际正位，即使西南革党兴兵北犯，然地隔万里，纵旷日持久，未必能直捣幽燕。况军力之强弱各殊，主客之劳逸迥别，胜负之结果，尚在不可知之数乎。就令若辈不肯归化，亦不过以长江或黄河南北为鸿沟已耳。则陛下纵不能统一万方，亦胡不可偏安半壁哉？较今兹自行取消帝制，孰得孰失，何去何从，愿陛下熟思之。”袁阅毕，泣曰：“此言且有至理。然时势如此，予能逆世界潮流乎？”乃召克定至，告之故。克定曰：“陛下曷不暂缓发表，以俟时机耶。然川湘方面，我军苟得最后之胜利，亦殊难料。<br><br>如其稍得尺寸，则帝制问题，仍可赓续进行。否则再取消之，亦未为晚。”袁从其议。未几，广东浙江相继独立按粤浙两省，乃三月十八日独立。。袁得耗，顿足曰：“孺子几误大事，其言直不可听也。”遂于二十二日宣布此项申令。克定懊丧万状，谓人曰：“吾父畏葸，不禁一嚇。设吾当此际，宁到死不肯取消耳。”袁责其过持倔强态度，克定弗与辩。时民党谓袁已丧失民国元首资格，一致迫令其退位。克定乃谓袁曰：“儿早知有今日，果不出儿所料也。”袁亦悔恨欲绝。