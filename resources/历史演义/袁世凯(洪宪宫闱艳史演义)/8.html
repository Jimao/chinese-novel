袁生时，其生母刘太夫人患无乳，曾雇一乳媪以哺之。媪范氏，同邑之农妇也，为人忠诚朴实，抚袁尤逾于所出。比袁长，保中夫妇即留媪以给役。无何，媪之夫殁，无子息，仅遗一女，媪遂挈女依袁氏以居，且终身不去焉。女名凤儿，少于袁十余岁，虽田舍女郎，而姿首迥异凡庸，玲珑娇俏，尤善解人意，于夫人爱甚，蓄之为婢，既长，风度韶秀，且端详凝重，饶有大家规范，见者莫知其为侍儿也。初，里中有星者，颇负时望，袁宅曾邀之至其家，遍相男妇老幼，谈及经过事实及休咎，辄历历不爽。于夫人以爱凤儿故，戏使星者相之。星者正容谓其他日必为贵妃，众笑而弗信。时袁亦闻其语也。迨袁为直隶按察使，乃挈于夫人之任所，凤儿亦偕往。袁瞷其貌美，更回忆当日星者语，意为之动。乃谋于于夫人，欲收之为簉室。<br><br>于弗许，袁即潜与之私。久之，遂有娠。于日见其腹潮涨如豕也，疑凤儿通他仆，召女入密室，严诘之。女初不肯语，于恫以行斥逐回里，凤儿惧，径以实告。于怒袁身为大员，竟蹈狂且恶习，向之大开谈判，嗣经诸妾调解，始允凤儿居第七人之列。数月产子一，名克齐。好事者曾编一联语嘲袁曰：“今宵侍婢为姬妾，昔日同知过道班。”亦云谑矣。