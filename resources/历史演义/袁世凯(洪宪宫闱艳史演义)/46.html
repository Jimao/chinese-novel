高丽姨太随侍最久。其为人也，性情慈祥，语言和易，持躬接物，虽仆妇婢女，报必以礼，固不仅以颜色动人也。未几，年事既长，半老徐娘不足供袁之顾盼。矧袁又多益少艾，粥粥群雌，无不争以媚术贡献此老登徒子。以故袁遂移其爱闵氏即高丽玲姨太之心，转嬖爱诸妾矣。闵氏虽赋团扇秋风之感，而对于袁氏从无丝毫怨诘语，终日惟寡言默坐而已。其心腹婢女，或代为不平，闵氏则淡然置之，由是颇以贤声著于戚党间。<br><br>袁之诸妃中，以洪氏、周氏即忆秦楼为最狡猾。知袁与闵妃疏也，屡于袁前媒孽其短，谓闵氏憾袁不与己密迩。背地常百端诅咒，袁信其言，使肤媪即克定之乳母，庶为袁之心腹侦伺其有无诅己情事。肤媪诺而往，与闵氏坐话，语言间故以言挑之。历言袁氏宠爱诸姬，痛诋不遗余力。且曰：“姨太事主人多年，艰难困苦备历亲尝。今主人身跻显位，顿忘旧爱，另纳新欢。更以虚员位置姨太，胡姨太竟默不一言乎？若在他人，早与主人开正式谈判矣。吾辄为姨太鸣不平。”闵氏聆兹语，即正容答曰：“吾辈妇人女子，岂仅仅以色事人哉？要在有才德相夫，始可无愧耳。余不幸身为圣妾，自顾又庸陋无能，二十年来一衣一食皆取给于老爷子，已属如天幸福。矧余今者年华老大，男子视之索然，了无意味，是亦恒人之情，乌能怪其广蓄妙龄姬妾乎？余与之大开谈判，若曰欲夺专房宠也。然试问己之颜色，果能高出诸姬之上乎？若曰欲下堂求去也，然比季隗齿加半倍，又焉往而不见黜于人，诚莫如安之若素，以了我余生之为愈也。不宁惟是，于夫人非老爷子冢室乎？<br><br>彼见充下陈之选者不乏其人，曾未闻其醋海兴波，与老爷子作狮子吼。我何为出人头地耶？子休矣，毋以是语哓哓者。”夫媪即以闵氏言返告袁氏，袁始悟为洪周两氏所谮，恶两氏而重视闵妃。虽屡至其室中坐谈，然不过口头上之温语抚循而已。而闵妃事袁，在在体会入微，始终无渝。当袁氏称帝时，封妃荣典，则无所争。赐赍多寡，亦弗与较。及取消帝制，诸妃皆有建白，闵氏则莫赞一词。此次袁死，彼逆料后日光阴，毫无生趣。思维再四，惟有出于以身殉袁之一途较为妥善，免受世界上无量诸苦恼也。然其致死原因，则固有两端理由在焉：一因“袁氏诸子不易与也”。袁氏诸子除克定为于夫人所生外，其余则皆为庶出。然庶出之子又皆各左袒其母。对于非所自出者，恶以仇视之。闵氏之子克文，赋性疏狂，有名士态度，且与克定感情素不浃洽，克定屡思籍故中伤之。今袁既逝，己心依克文以居，万一他日弟昆间忽起龃龉，若袒己子，则固无此权力。若坐视不问，则己心又有所弗忍，莫如一死，殊觉直截了当也。二因“袁氏诸妾难共处也”。袁氏诸妾共十有四人本有十五，因第五妾红红已死，故仅十四人，其间各私其所私，各党其所党。纵有一二与己契合者，则又无丝毫权力。今袁氏既殁，设与若辈共居，自知忠厚懦弱，终必受人欺绐。若谓离群独处，难保外人不议其后，亦惟有以一死为得计，于是遂吞金自尽焉。闻其濒死时，曾遗一绝命书置之枕畔。书中词旨虽稍近粗俗，然有数语颇为悲感，沉痛动人，兹泚笔志之如下：“于后及诸姊妹公鉴：碧蝉即闵妃名无状，当今上升遐之日，不能佐理丧务，分后及诸姊妹之劳，竟随今上而去，蝉虽死亦弗能稍赎罪戾，然在蝉自惴确有不可不死之势与理。忆今上在日，嫔妃满前，侍女列后。虽一饮一食一步一履，悉赖人料量而词应之。今兹鼎湖龙去，碧落黄泉，谁与为伴，形单影双，索然寡欢，安得不凄然泪下者乎？蝉年甫及笄，即随今上。频年以来，早经失宠。然既邀一日雨露之恩，即当歇终身涓埃之报，无如毕生愿望，迄未克偿，辄赏自矢。蝉纵不能报效于生前者，终当竭忠于死后，兹果酬蝉素志矣。夫“在天愿为比翼鸟，在地愿为连理枝”，蝉当日读白香山长恨之歌，未赏不叹明皇与玉环，其爱情何如是之既深且挚！蝉何人斯，既极愚陋，且又失宠，敢冀非分想哉？不过欲追随今上于地下者，聊尽事奉之职务已耳！何况今上升遐，吾后与诸姊妹讵忍以其龙章凤姿之体，消受夜台岑寂之况味，又岂无其人？与蝉有同志而欲接踵而去耶？然今者蝉已着祖生先鞭矣，匪惟尽一己之义务，且为吾诸姊妹之代表。此后凡调护扶持之责任，尽属之于蝉一人。蝉纵极鲁钝，或不致有负委托也。即有继蝉而来者，窃恐已落蝉后，此着即蝉胜诸姊妹处也。零涕书此，罔知所云，尚乞矜而鉴之。”<br><br>明日闵氏果死，距袁氏薨时不及二十四小时也。于后及诸妃见是遗书，无不哀恸。以嫔妃之礼殓之，停丧于新华宫之偏殿中。迨袁出丧时，梓宫后有一柩随之行，即闵妃灵柩也。