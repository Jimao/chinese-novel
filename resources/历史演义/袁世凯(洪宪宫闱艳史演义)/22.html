当洪宪未改元以前，袁欲觇各省军民两长之向背，乃先大封五等勋爵为收买人心之计。诸妾不知其用意，群向袁诘其故。<br><br>袁具告之。洪姨与忆秦楼性极狡黠亟儳言曰：“老爷子对于各省将军巡按使既有特殊之封典，胡忍令我辈向隅？揆诸势理，似未昭公允。”袁曰：“若辈职封圻，且握有重兵在手。虽迭次上书请愿，吾究不识其言之真否，故不得不予以虚荣以笼络之。尔曹为之家人，何必如是急急？俟吾登极后，自有位置尔曹也。”诸妾不可，谓其厚于外人而薄于眷属，于是相与噪聒不已。袁知其不可理喻，因戏谓之曰：“尔曹试各拟议其封号告我，吾将一一如议，予以敕封可矣。”忆秦楼首先独持反对态度，亟致词曰：“敕封嫔妃系何等重大事体！我等妇人女子乌能自议封号？且我辈议之，虽蒙老爷子如言办理，仍不啻自封之也。然试问各将军巡按使之公侯伯子男荣典，果为老爷子所厘定乎？抑亦彼等自行拟就而请赐爵乎？如其自行拟议，是袭韩信请封假齐王故智，而谓若辈敢为乎？吾侪今日之事，须乞老爷子颁赐名位，方为正当办法。否则宁甘以媵妾终其身。<br><br>或俟老爷子他日御极时，再册立他妃亦无不可。”袁笑曰：“女苏秦又来引经据典作说客矣。”初，忆秦楼最喜涉猎经史，而记忆力甚强。所阅书籍，能不遗忘，又工词令，袁使之掌管府中内部书札。每与袁辩论辄敷陈史事为佐证，袁戏呼之为女苏秦。此次为封妃事，侃侃而谈，袁受其诘责，故又以是语谑之也。忆秦楼曰：“妾今兹据理争执，非为妾个人竞此虚荣，实为全体姊妹行正名分尔。老爷子果怜妾等相随多年，俯如所请则受恩者，正不独妾一人已也。”袁爱其灿舌如花，亟应之曰可。第封妃之事，有两种类别。问何谓两种类别。袁曰：“有生子与不生子之分。生子者，宜根据母以子贵之条，当封之为妃。其未生子者，则合居贵人之列。时忆秦楼独无所出，闻是语，颓然色阻。欲与之争，然事关个人名位，于理未合，且历代久有成例，更不能凭口舌所可发生效力。沉思良久，不禁泪涔涔下。洪姨即进而为调人曰：“古例不可拘泥也。方今时代较往昔不同，老爷子宜变通办理。妾意，封妃问题，宜以曾随侍老爷子三年以上者为鹄。其年份较浅者，则当有等差之别。<br><br>正不必拘于生子不生子间较量之也。”袁聆其语颇近理，意将许可，此际其第十三十四十五三妾已各产一子，毅然表示反对。<br><br>曰：“吾侪入府，虽未满三年以上，然呱呱在抱者，独非老爷子一块肉乎？脱如洪姨建议，似于理上说不过去，还请老爷子三思之。”洪姨恶其倔强，因力斥其妄。三妾出死力与之争执。<br><br>两方辩难至一小时之久，辄未得要领，其最后结果，则仍从洪姨之议。袁除立于夫人为皇后外，其余由高丽姨太至忆秦楼止，共十人，俱册封为妃。忆秦楼以下，均为贵人，而名号则各以其母家姓氏为标准。例如高丽姨太，则称之曰闵妃。小白菜，则称之曰黄妃。余悉由此类推。凡若是俟一经身居大宝，即颁赐正式封册，议既定，诸妃欣然而退。当袁拟议诸妃名称时，闵妃两字，顿触在朝鲜往事。回忆当年与闵妃何等亲爱，曾几何时，己将贵为天子。而彼闵妃者，自甲午一役后，已为死人长眠地下。由今思昔，不觉潸然泪下。嗟乎，若袁氏者，可谓多情种子，信不诬也。